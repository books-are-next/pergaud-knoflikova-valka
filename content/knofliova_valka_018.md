---
title: 4 Návrat válečných vítězství
contentType: prose
---

<section>

> Zda vrátíte se zas, vy pyšní vyhnanci?

— SÉB.-CH. LECONTE (Železná maska)

Toho večera byli Loverňáci prodchnuti nepopsatelným nadšením: nic, žádná starost, žádná nepříjemná vyhlídka je nesrážela v rozletu. Sem tam nějaká ta rána klackem, to se dá snést, to jim bylo jedno, a pokud jde o kameny, měl člověk skoro vždycky čas – když je nevystřelil zrovna prak Melhubův – vyhnout se jejich dráze.

V obličejích rozjasněných smíchem jim jiskrné oči jenjen hrály a zářily, kulaté červené tváře, zaoblené jako jablíčka, přímo křičely zdravím a radostí; paže, nohy, chodidla, ramena, ruce, krk, hlava, všecko v nich se hýbalo, třáslo se a poskakovalo. Dřeváky z topolového, osikového nebo ořechového dřeva je dnes věru netížily na nohou a už jejich výrazný klapot na utvrdlé cestě byl smělou hrozbou pro Velraňáky.

Pokřikovali na sebe, čekali na sebe, svolávali se a pošťuchovali, poštívali se a povzbuzovali zrovna jako lovečtí psi, které po dlouhém uvázání konečně vedou na hon na zajíce nebo na lišku a kteří se vzájemně koušou do uší a do běhů, aby si tak blahopřáli a dali průchod své radosti.

A to jejich nadšení bylo opravdu úchvatné. Zápal, s jakým spěli na Hůrku, a sama jejich radost z pochodu strhávala a unášela s sebou jako vojenská hudba všecko mladé a zdravé z vesnice: bázlivé holčičky je s ruměncem sledovaly až k Velké lípě, neodvažujíce se jít dál, skákající a hafající psi jim běželi po boku, a dokonce i kočky, ti opatrní mackové, se plížily po plotech s mlhavým záměrem, že půjdou s nimi, a lidé na prahu se jich dotazovali očima. Odpovídali se smíchem, že si jdou hrát – ale jakou hru!

U Pepiotova lomu usměrnil Janek všeobecné nadšení tím, že své bojovníky vyzval, aby si do kapes nacpali oblázky.

„Nesmíme si jich v kapse nechat víc než půl tuctu a zbytek si musíme položit na zem, jakmile budeme na místě, protože to nejde, abysme při útoku vážili jako pytel mouky.

Když nám bude chybět střelivo, tak veme šest těch nejmenších po dvou čepicích a půjdou do nich nabrat kamení do Krysova lomu (ten je od tábora nejblíž).“ Určil ty, kteří budou mít v případě potřeby na starosti zásobování municí. Pak poručil Cinkalovi, aby ještě jednou ukázal různé součásti pokladu, aby všichni přátelé byli klidni a posilněni, a konečně dal povel k pochodu. Sám šel jako vždycky v čele, jako první harcovník své armády.

Jeho příchod byl přivítán kamenem, který mu přeletěl těsně kolem čela a donutil ho sklonit hlavu; obrátil se prostě, aby kývnutím hlavy upozornil ostatní, že boj je zahájen. Jeho vojáci se okamžitě rozptýlili a on je nechal, aby se rozmístili po libosti, každý na svém obvyklém místě. Byl si jist, že je jejich válečnický čich tentokrát nezavede.

Když se Hejl uhnízdil na svém stromě, referoval o situaci.

Velraňáci byli všichni na svém kraji lesa, od největšího do nejmenšího, od šplhavce Melhuby až po zajatce Třasořitku.

„Tím líp!“ zaradoval se Janek, „aspoň bude pěkná bitva!“

Čtvrt hodiny přeléval se sem a tam mezi oběma tábory obvyklý příval nadávek, ale Velraňáci se nehýbali, protože si možná mysleli, že jejich nazí nepřátelé přejdou i tentokrát k útoku jako minule. Však je také neochvějně očekávali, dobře zásobovaní nedávno zorganizovanou službou běžců, kteří neustále v kapesnících přinášeli nové dávky oblázků, pro něž chodili ke skalám uprostřed lesa a které vysypávali na okraji.

Lovernští je jen občas zahlédli za jejich zdí a stromy.

To nevyhovovalo Jankovi, který by je byl chtěl všecky vylákat na planinu, aby se poněkud zmenšila vzdálenost, již bylo třeba pře­běhnout, aby se člověk dostal až k nim.

Když viděl, že by to mohlo trvat příliš dlouho, rozhodl se, že zaútočí s polovinou své armády.

Když se ptal Hejla na jeho názor, slezl Hejl ze stromu a prohlásil, že se toho ujme. Cinkal se vzadu hryzal vzteky, když je viděl, jak jsou činorodí a čilí.

Hejl neztrácel čas. Vzal do ruky prak, nařídil svým dvaceti vojákům, aby si každý vzal čtyři oblázky a ne víc, a dal povel k útoku.

Podle plánu nemělo dojít k boji muže proti muži; měli se jenom přiblížit na krátký dostřel k nepříteli, který bude tímto útokem jistě zaskočen, naházet do jeho řad salvu kamení a okamžitě ustoupit, aby unikli protiútoku, který bude jistě nebezpečný.

Harcovníci vytvořili rozestupy čtyř až pěti kroků a pod vedením Hejlovým vyrazili vpřed; před tímto husarským kouskem nepřátelská palba skutečně na okamžik ustala. Bylo třeba toho využít. Hejl uchopil kůžičku svého praku a namířil na Prcka od Brodu, zatímco jeho muži mocně máchali pažemi; zasypávali kamením nepřátelské čety.

„A teď mazat!“ zařval Hejl, když viděl, že Prckův voj se shromaž­ďuje k útoku.

Záplava kamení jim zasypala paty a ze strašlivého řevu Velraňáků usoudili, že teď jsou pronásledováni zase oni.

Když totiž Prcek zjistil, že už nejsou svlečení, soudil, že další defenzíva je zbytečná a neplodná.

Hejl uslyšel tento kravál, a důvěřuje ve hbitost svých nohou, obrátil se, aby se podíval, co se děje. Nepřátelský generál však měl s sebou své nejlepší běžce, Hejl už se stejně za ostatními trochu opozdil, a tak musel pořádně upalovat, nechtěl-li být chycen. Věděl, jak velice po jeho knoflících i praku baží Prckova banda, které unikl onen večer, kdy zajali Janka.

Chtěl tedy vzít nohy na ramena.

Ale běda! Jeden s hrozivou silou vymrštěný oblázek, samozřejmě Melhubův (ten ničema!), ho prudce uhodil od prsou, otřásl jím a na chvíli ho zastavil. Viděl, že ti druzí se na něho sesypou.

„Sakra! To je průšvih!“

A Hejl – ve chvíli kratší, než je zapotřebí k vypovězení či vypsání toho, co udělal – si zoufale sáhl na prsa a padl naznak, bez dechu a bez pohnutí.

Velraňáci už byli u něho.

Sledovali dráhu Melhubovy střely, všimli si Hejlova gesta a viděli ho, jak zbledl a beze slova se skácel; zastavili se na místě.

„Co když je zabitej!“

V téže chvíli zazněl strašlivý jek, vzteklý pomstychtivý řev Lovernských, který sílil a mohutněl, až naplnil celou úžlabinu, zvedl se les oštěpů a šavlí a útočně se naježil proti Velranským.

Ti se ve vteřině obrátili na podpatku a vrátili se do svého útočiště, kde se s kameny po ruce uchýlili k defenzívě, zatímco se celá lovernská armáda seběhla k Hejlovi.

Zpod polopřivřených víček a chvějících se řas viděl padlý bojovník, jak se Velranští zastavili kousek od něho, pak se obrátili a konečně utekli.

Z hrozivého burácení, které se k němu blížilo, pochopil, že jeho druhové mu jdou na pomoc a že obrátili Velraňáky na útěk, otevřel tedy znovu oči, sedl si, pak pokojně vstal, zapřel si ruce v bok a vysekl Velraňákům, jejichž hlavy se bázlivě objevily za ohradou, svou nejelegantnější poklonu.

„Ty mizero! Ty syčáku! Ty podvodníku! Ty posero!“ ječel Prcek, vida, že mu jeho zajatec (protože už byl vlastně v zajetí) znovu lstí unikl, „však já tě dostanu, uvidíš, že tě zase dostanu! A pak mně neutečeš, ty babo! Nemysli si, že tě nedohoním!“

A užaslá lovernská armáda, která stála za Hejlem, s napětím sledovala, jak Hejl, stále klidně a s úsměvem, napřed na zpitomělého nepřítele udělal velice dlouhý nos a pak zvolal:

„Než ty mě jednou dohoníš, já tě desetkrát doběhnu!“

„Bravo, bravo, Hejle! I-á, bů, mé, bé, kvá, kvá, kykyryký!“ Nej­různějšími zvuky dávala tak lovernská armáda najevo své pohrdání hloupou důvěřivostí Velraňáků a své blahopřání Hejlovi, který unikl jen o vlas a přitom jim vyvedl takový kousek.

„Ale bouli jsem ti udělal,“ řval Melhuba, zmítaný protichůdnými pocity, zároveň spokojený, že věci vzaly tento obrat, i zuřivý, že ten darebák Hejl, který mu pro nic za nic nahnal tolik strachu, unikl zaslouženému trestu.

„Ty, kamarádíčku,“ odvětil mu Hejl, který už měl nápad, „ty buď klidnej! Však já si tě najdu!“

Protože další kamení se začalo snášet na nechráněné Lovernské, ozbrojené jen klacky, obrátili se a vrátili se do svého tábora.

Ale věci teď nabyly většího spádu a bitva se rozpoutala o to divočeji, že Velraňáci, zesměšnění a rozzuření svou smůlou (být tak napáleni, být terčem úsměšků a urážek, to se musí splatit, a to hned!), chtěli znovu přejít do útoku.

Jednou už sebrali generála, to by tak hrálo, aby se jim nepodařilo chytit ještě pár vojáků!

Ti se vrátí, pomyslel si Janek.

A Cinkal vzadu nemohl vydržet na místě. Je to ale pitomé zaměstnání, dělat pokladníka!

Prcek od Brodu zatím shromáždil své rozčilené a rozzuřené muže, svolal radu a rozhodl, že se podnikne generální útok.

Zahlaholil „Mor vás bac!“, vyrazil do lomu a za ním celá jeho armáda, svírajíc pevně své klacky a mávajíc jimi nad hlavami.

Janek už neváhal. Odpověděl pokřikem „Do prdele, Velraňáci!“ stejně zvučným, jako byl válečný pokřik jeho soupeře, a tvrdé hroty lovernských oštěpů a mečů znovu namířily proti nepříteli.

Vy Prušáci! Vy prevíti! Vy svině mizerný! Vy hovniválové! Vy parchanti flanďácký! Vy mrchožrouti! Vy zdechliny! Vy vozembouši! Vy chcíplotiny, vy pámbíčkáři! Vy sektáři! Vy kočky zdechlý! Vy prašivci! Vy usoplenci! Vy huncúti! Vy všiváci! To byly některé z výrazů, které byly vyměněny před bezprostřední srážkou.

Dá se vskutku říct, že jazyky nezahálely!

Přeletělo ještě několik spršek kamení, které přefičely nad hlavami, načež nastala úděsná vřava: bylo slyšet, jak klacky dopadají na hlavy, jak praskají oštěpy a meče, jak rány pěstí duní na hrudích a dřeváky na zemi, jak pleskají facky a jak hrdla ječí „Pif! Paf! Bum! Bác! Lup! Plác!“.

Ty zrádce! Ty babo! A bylo vidět rozcuchané čupřiny, polámané zbraně, spletená těla, paže opisující velké kruhy a dopadající vší silou, pěsti vyrážející dopředu jako strojní písty a nohy zmítající se, poskakující a pobíhající a rozdávající kopance na všechny strany.

Souška, povalený hned na začátku boje nějakým anonymním šťouchancem, obracel se vsedě z jedné půlky na druhou, a místo co by útočníkům čelil, dá se říct, že jim „nožil“, mlátil je přes holeně, tloukl je přes čéšky, vyvracel jim kotníky, rozbíjel palce a bušil jim do lýtek.

Janek rozježený jako divoké sele, s límcem rozhaleným, prostovlasý a s klackem přeraženým vrazil jako ocelový klín do skupinky kolem Prcka od Brodu, chytil svého nepřítele za krk, lomcoval s ním, jako by z něho chtěl duši vytřást (vzdor tomu, že mu na kalhotách viselo hejno Velraňáků), tahal ho za vlasy, fackoval ho, pohlavkoval a řezal. Potom kolem sebe začal uprostřed té nepřátelské bandy kopat jako divoký hřebec a prudce se uvolnil z nepřátelského sevření.

„Tak a mám tě! Sakra!“ řval. „Ty darebáku! Mně neutečeš, to si piš! To si vyžereš! Kdybych tě měl podříznout, já tě dostanu do Hájku a tam si to vyžereš, to ti povídám, tam si to vyžereš!“

Tyto hrozby podpořil ještě četnými šťouchanci a kopanci a společně s Hejlem a Bouřkou, kteří ho následovali, doslova odnášeli nepřátelského vůdce, který se bránil ze všech sil. Ale Hejl a Bouřka ho chytli každý za jednu nohu a Janek v podpaždí a s mnohým sakrováním mu slíbil, že mu zatne tipec, když se bude moc vzpouzet.

Zatím bojovala mužstva obou armád se strašlivým zápalem, ale vítězství rozhodně přálo Lovernským; v boji muže proti muži byli dobří, protože byli ramenatí a robustní; někteří Velraňáci, kteří byli povaleni příliš prudce, už ustupovali a i jiní začínali brát nohy na ramena. Když tedy viděli, jak jim nepřátelé odnášejí samého generála, nastal zmatek, pak ústup a konečně zmatený úprk.

„Pochytejte je, sakra, pochytejte je! No tak, pochytejte je!“ řval zdálky Janek.

A lovernští bojovníci se vyřítili za poraženými, ale uprchlíci – jak si můžeme myslet – na ně nečekali a vítězové je nepronásledovali příliš daleko, protože byli příliš zvědaví, jak bude naloženo s nepřátelským generálem.

</section>
