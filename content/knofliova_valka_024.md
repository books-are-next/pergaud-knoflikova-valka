---
title: 1 Budování boudy
contentType: prose
---

<section>

> Budeme mít lůžka z lehkých vůní,  
> divany hluboké tak jako hrobky jsou…

— CH. BAUDELAIRE (Smrt milenců)

</section>

<section>

Gambettova a Hejlova nepřítomnost a tajuplná mlčenlivost generálova náramně rozdmychaly zvědavost lovernských válečníků, kteří jednotlivě přicházeli z toho nebo onoho důvodu za Jankem a pod pečetí tajemství od něho vyžadovali vysvětlení.

Ale všecko, co se i ti nejoblíbenější dozvěděli, byla tato věta:

„Uvidíte dneska večer Melhubu!“

Však byli také všichni deset minut po čtvrté na svých místech, každý s úctyhodnou hromadou střeliva před sebou a krajícem chleba v ruce, a čekali netrpělivě a pozorněji než kdy jindy na příchod Velraňáků.

„Musíte zůstat pořádně schovaný,“ vysvětlil jim Hejl. „Musíte ho nechat vylízt na strom, když chcete zažít pořádnou jundu.“

A brzy sledovali všichni Loverňáci s vyvalenýma očima každý pohyb nepřátelského šplhače, který lezl na své stanoviště v koruně buku na kraji lesa.

Dívali se, div si oči nevykoukali, protírali si co chvíli kukadla, která se zamlžovala slzami, ale neviděli nic zvláštního, ale ani co by za nehet vlezlo. Melhuba se tam uvelebil jako obvykle, spočítal si nepřátele, pak si vzal prak a začal svědomitě ostřelovat kamením protivníky, které mohl na dálku rozeznat.

Ale ve chvíli, kdy se tento ostrostřelec příliš prudce nahnul na stranu, aby se vyhnul střele Hejlově, který už byl jako na trní, když viděl, že stále nenastává žádná katastrofa, ozvalo se vzduchem suché zapraštění věštící pohromu. Velká větev, na které Velraňák hnízdil, se naráz ulomila a on se řítil i s ní na vojáky dole. Pokoušel se sice zachytit se jiných větví, ale marně. Tu se uhodil, tam pohmoždil o spodní větve, které jedna po druhé také praskaly, odstrkovaly ho anebo před ním uhýbaly, a nakonec dopadl na zem sice všelijak, ale určitě rychleji, než se dostal nahoru.

„Au! Au! Jauvej! Jauvej! Jejejeje! Má noha! Má hlava! Má ruka!“

Na tento žalobný koncert odpověděl z Hájku homérský výbuch smíchu.

„Tak to jsem tě zas dostal já, abys věděl!“ posmíval se mu Hejl. „To máš za to, že se tak vytahuješ a vyhrožuješ druhejm. Já tě naučím, mířit na mě prakem, ty ksindle špatná! Nerozbil sis náhodou sklo hodinek? Ne? A máš v pořádku cifrplát?“

„Vy darebáci! Vy vrazi! Vy holoto!“ odpovídali ti z velranské armády, co vyvázli z nebezpečí. „To si odskáčete! To si odskáčete!“

„Třeba hned!“ odpověděl Janek a obrátil se ke svým mužům:

„Poslyšte, co kdybysme trochu zaútočili?“

„Jdem na to!“ souhlasili svorně.

A útočný pokřik pětačtyřiceti Loverňáků poučil nepřítele, beztak už zaraženého a zmateného, že musí vzít nohy pořádně na ramena, když se nechce vydat v nebezpečí nové, svrchovaně potupné a zhoubné konfiskace knoflíků.

Ohrazený tábor Velraňáků byl vyklizen v jediném okamžení. Ranění jako kouzlem zase nabyli vlády nad svýma nohama; a to dokonce i Melhuba, který se spíš polekal, než si ublížil, a dostal se z toho lacino, jen s několika škrábanci na rukou, pár modřinami na zadku a na stehnech a s monoklem na oku.

„A teď od nich aspoň bude pokoj!“ zkonstatoval za chvilku Janek. „Pojďme hledat místo na boudu!“

Celá armáda se vrátila k Hejlovi, který slezl ze stromu a pro tu chvíli střežil pytlík zhotovený Marií Cinkalovou, jenž obsahoval už dvakrát zachráněný a lovernské armádě tak drahý poklad.

Chlapci se vnořili do hloubi Hájku, aby se tak nepozorovaně dostali do úkrytu, který našel Hejl (do Sněmovny, jak jej pokřtil Souška), a odtamtud se v malých skupinkách vydali nahoru vybrat z mnoha použitelných to místo, které bude nejpříhodnější a bude nejlépe odpovídat potřebám chvíle a svaté věci.

Spontánně se vytvořilo pět šest skupinek, které vedli přední válečníci. Skupinky se ihned rozptýlily po starých opuštěných lomech, prozkoumávaly je, prohledávaly, pročmuchávaly, prověřovaly a společně posuzovaly.

Nesmělo to být ani příliš blízko cesty, ani příliš daleko od Hájku. Musela tam také vést naprosto tajná ústupová cesta, aby bylo možné dostat se bez nebezpečí z tábora do pevnosti.

Našel to Souška.

Uprostřed jednoho bludiště v lomech byla vyhloubenina, jakási jeskyňka, která se přímo nabízela jako přirozené útočiště. Stačilo jen docela málo k jejímu zpevnění, uzavření a krytí před zraky ne­zasvěcených.

Souška přivolal obvyklým signálem Janka, Hejla a ostatní; brzy stáli všichni před doupětem, které jejich kamarádi znovu objevili, protože je všichni, safraporte, dávno znali. Jak to, že na ně nepřišli hned?

Ten sakramentský Souška s tou svou psí pamětí si na ně vzpomněl hned. Vždyť už tudy prošli bůhvíkolikrát na svých výpravách po revíru, když šli hledat kosí hnízda, zralé oříšky, namrzlé trnky nebo šípky.

Lomy tu tvořily jakýsi úvoz, vedoucí na malý plácek, jakousi pla­ninku uprostřed hradeb, nahoře ohraničenou pásem lesa sousedícím s lesem teréským a dole posetou křovinami, mezi nimiž se klikatilo několik steziček lesní zvěře, které přetínaly velkou cestu a vedly k mlází za Hájkem.

Celá armáda vlezla do jeskyně. Byla ve skutečnosti dost nehluboká, ale prodlužovala či vlastně předcházela ji široká skalní chodba, takže nic nebylo snazšího než zvětšit její přirozenou rozlohu. Stačilo na ty dvě skalní stěny, vzdálené od sebe několik metrů, položit stříšku z větví a listí. Jinak byla jeskyně obdivuhodně chráněná; ze všech stran kromě od vchodu byla obklopena hustou clonou stromů a keřů.

Otvor se zúží širokou a pevnou zídkou z krásných plochých kamenů, kterých tu všude bylo plno, a budou tam úplně jako doma. Až to bude hotové zvenčí, dají se do úpravy vnitřku.

A tady se Jankovy stavebnické pudy projevily v celém svém rozsahu. Jeho mozek vymýšlel, nařizoval a rozděloval práci s obdivuhodnou jistotou a nezvratnou logikou.

„Dneska večer musíme posbírat všechny kousky prken, který budou k nalezení, laťky, trámky, starý hřebíky a panty!“

Jednoho bojovníka pověřil, aby sehnal kladivo, druhý měl sehnat kleště, třetí zednické kladívko, on sám přinese sekyrku, Hejl žabku, Cinkal pásmo (ve stopách a palcích) a všichni – což bylo povinné – měli z rodinné bedničky s nářadím štípnout alespoň po pěti hřebících, pokud možno silnějších, aby se dalo přikročit k nejnaléhavějším a nejnutnějším stavebním úpravám, mezi jinými například k postavení střechy.

To bylo skoro všechno, co se ten večer dalo udělat. Pokud jde o materiál, bylo zapotřebí především velkých opěrných tyček a prken. Les skýtal dostatek silných, rovných a pevných lísek, které na to budou úplně stačit. A pokud šlo o to ostatní, uměl Janek stavět kolové ploty, kterými se ohrazovaly pastviny, a všichni uměli plést košatiny. A kamení, toho tu bylo, jak říkal, „co hrdlo ráčí“.

„Hlavně nezapomeňte na ty hřebíky!“ kladl jim na srdce.

„Necháme ten pytlík tady?“ byla hlavní starost Cinkalova.

„To se ví!“ odpověděl Souška. „Postavíme hned teďka támhle vzadu z kamenů takovou kasu a tam ten pytlík hezky v suchu schováme: tady ho nikdo hledat nebude.“

Janek vybral velký plochý kámen, který položil na zem nedaleko od skalní stěny, ze čtyř tlustších kamenů udělal čtyři stěny, doprostřed položil válečný poklad, přikryl to všecko dalším plochým kamenem a poházel kolem porůznu větší i menší kameny, aby tak zamaskoval přílišnou geometričnost této stavby pro případ – i když velmi nepravděpodobný –, že by tato kamenná kostka vzbudila zvědavost nějakého neočekávaného návštěvníka.

Nato se celá tlupa v báječné náladě vracela pomalu do vsi: měli tisíce nápadů a byli připraveni ke všem možným domácím krádežím, i k nejtěžším pracím a největším obětem.

Uskuteční svou vůli: z tohoto činu, který chtěli vykonat sami a pro sebe, se rodila jejich osobnost. Budou mít dům, palác, pevnost, chrám, slavín, kde budou doma, kam nepáchnou rodiče, učitel a farář, ti všichni, kteří jenom koukají, jak jim překazit všechny záměry. Budou mít místo, kde mohou v klidu dělat všechno, co se jim zakazuje v kostele, ve škole a doma, například chovat se nepřístojně, zouvat se a chodit naboso, svléct se do košile nebo do naha, zapálit si ohýnek, péct si brambory, kouřit kalinu a hlavně schovávat knoflíky a zbraně.

„Uděláme si krb,“ řekl Cinkal.

„A postele z mechu a listí,“ dodal Hejl.

„A lavice a fotély,“ přetrumfl ho Bouřka.

„Hlavně koukejte splašit všecky prkna a hřebíky, co budou k sehnání,“ připomínal jim náčelník, „a snažte se všecky ty zásoby donýst za zeď nebo za tu ohradu při cestě na Hůrku. Až se zejtra půjde do práce, tak to všecko posbíráme.“

Toho večera usnuli hodně pozdě. Jejich palác i tvrz, zkrátka jejich bouda, strašila ty kypící mozky. Jejich fantazie se toulaly, hlavy jim hučely, oči zíraly do tmy, ruce se mlely, nohy zmítaly, prsty u nohou hrabaly. Nemohli se dočkat úsvitu příštího dne, aby se už mohli pustit do velkého díla.

To ráno je nikdo nemusel volat dvakrát, aby vstávali: dlouho před snídaní šmejdili po stáji, po stodole, po kuchyni a po kůlně, aby si mohli uložit stranou co nejvíc prkýnek a hřebíků, které měly obohatit společný poklad.

Otcovské bedýnky na hřebíky byly vzaty strašlivou ztečí. Každý se chtěl vyznamenat a ukázat, co dokáže, takže Janek neměl večer k dispozici dvě stě, ale poctivě spočítané pět set dvacet tři hřebíky. Celý den bylo mezi vsí, Lípou a ohradou u Hůrky vidět záhadné putování chlapců s podezřele nafouklými halenami a s namáhavou chůzí v neohebných kalhotách, v nichž se mezi látkou a kůží skrývaly nejroztodivnější předměty, které by bylo nepříjemné vystavovat pohledům kolemjdoucích.

A večer bylo vidět Janka, jak pomalu, pomaličku jde zadní cestou k plácku u Lípy. Levá noha se mu neohýbala a zdálo se, že kulhá.

„Ty sis něco udělal?“ ptal se Cinkal.

„Ty jsi upad?“ zvídal Souška.

Generál se usmál tajuplně jako Kožená Punčocha nebo někdo jiný, úsměvem, který jako by jeho mužům říkal: „Samá voda!“

A kulhal dál, až byli všichni plně schovaní za živými ploty u cesty na Hůrku. Teprve pak se zastavil, rozepnul si kalhoty a vytáhl zpod nich sekeru, kterou slíbil přinést a jejíž topůrko zastrčené do nohavice propůjčovalo jeho chůzi tu tak nepůvabnou a kulhavou ztuhlost. Pak se zase zapnul, a aby ukázal přátelům, že je stejně mrštný jako kterýkoliv z nich, zatančil, mávaje sekerkou v ruce, jakýsi skalpový tanec, který by byl docela na místě v nějaké kapitole z Posledního Mohykána nebo Stopaře.

Všichni měli své nářadí: mohli se do toho dát. Na Hejlův dub však byly umístěny dvě hlídky, aby armádu varovaly, kdyby Prckova banda chtěla napadnout lovernský tábor. Ostatní byli rozděleni do pracovních skupin.

„Já budu tesař!“ prohlásil Janek.

„A já zednickej mistr!“ hlásil se Hejl. „Já budu s Bouřkou klást kameny. Ostatní je budou vybírat a budou nám je podávat.“

Jankova skupina si především musela vyhledat trámky a tyčky potřebné na postavení krovu. Vůdce je sekerou přitesá na potřebnou délku, a až bude postavena Hejlova zeď, udělá se z nich kostra.

Ostatní budou plést košatinu, která se položí na základní kostru jako jakási mříž, podobná laťoví, na něž se na střechách kladou tašky. Místo nich však toto laťoví ponese jen vysokou vrstvu suchého listí, které bude přidržovat (muselo se totiž myslet i na vítr) další mřížoví z klacků.

Přepočítali tedy ještě jednou pečlivě všechny hřebíky, přidali je k pokladu a dali se do práce.

Ani Keltové, zpupně vzdorující hromu salvou šípů, ani proslulá zednická bratrstva, vytesávající do kamene své sny ve století katedrál, ani dobrovolníci ve Velké revoluci, vstupující do vojska na výzvu Dantonovu, ani osmačtyřicátníci, zasazující své Stromy svobody, nedávali se nikdy do díla s radostnějším a bouřlivějším nadšením než pětačtyřicet Jankových vojáků, budujících ve ztraceném lomu v lese za Hůrkou společný dům svých snů a nadějí.

Nápady tryskaly jako prameny na úbočí zalesněné hory, stavební materiál se utěšeně kupil ve velkých hromadách; Hejl rovnal kameny, Janek s mohutným hekáním ráznými údery sekal a řezal. Zjistil totiž, že místo hledání trámků v podrostu bude praktičtější sebrat z blízkých „metrů“ takových čtyřicet silných kmínků, a výprava dvaceti dobrovolníků je šla bez váhání ukrást.

Aby kostra pevně držela, dal v půdě vyhloubit jamky, do kterých se trámy zapustí: říkal si, že kolem nich pak natlačí a udusá kamení, které bude trámy jednak držet na místě, jednak chránit před vlhkem ze země. Všechno pečlivě změřil, přisekal trámy na potřebné míry a teď je hřebíky stloukal dohromady, dřív než budou zasazeny do jamek vyhloubených Cinkalem.

A bylo to pevné! Vyzkoušel si to tak, že celou kostru položil na čtyři velké kameny a chodil po ní, skákal a šlapal, ale nic se nepohnulo, nezachvělo, neprasklo, „byla to prostě fakt fortelná práce“.

Zůstal tam až do tmy, do tmy tmoucí, i po odchodu valné většiny ostatních, zůstal tam s Hejlem, Souškou a Cinkalem, aby všecko dali do pořádku a naplánovali.

Na druhý den se položí střecha a nahoru se dá kytka, namoutěkutě! Zrovna tak, jak to dělají tesaři, když je krov hotový a když tam vztyčí glajchu. Je jenom otrava, že nebudou mít litr nebo dva, aby to zapili a tak ten obřad důstojně oslavili.

„Pojďme domů,“ navrhl pak Cinkal.

A tak slezli dolů z Hůrky a přes „Sněmovnu“ došli k Pepiotovu lomu.

„Tys mi, Hejle, pořád ještě neřek, jak jsi vlastně našel tenhle kout,“ připomněl generál Hejlovi.

„Aha!“ zasmál se Hejl. „Tak to bylo takhle.

Letos v létě jsme byli na poli s Titinou Claudovic a s tím pastýřem od mýho kmotra, víš, s tím z Laivironu, co pořád mrká. A pak tam taky byli ti dva Ronfousovic kluci z Vršku, co jsou teďka ve službě.

A tak nám napadlo: co kdybysme si hráli na mši.

Ten pastýř od kmotra chtěl dělat faráře: vyndal si košili a přetáhl si ji přes gatě, aby to vypadalo, jako že má komži: z lavic a kamení jsme udělali oltář a ti druzí dva kluci dělali ministranty, ale nechtěli si dát košile navrch. Říkali, že prej je mají roztrhaný, ale já bych se vsadil, že je měli za… dělaný. No zkrátka, ten pastýř nás oddal, mě a Titinu.“

„A měls prstýnky, abyste si měli co dát na prst?“

„Dali jsme si kousky šňůrky.“

„A co věnec?“

„Měli jsme kozí list.“

„Aha!“

„Jo, a ten pastýř měl taky kancionál, a tak říkal ‚Dominus vobliskum‘ a ‚Oremus to je kus‘ a ‚Sekundum se koulí‘ a spoustu takovejch volovinek, no velebníček jako když vyšije! A pak ‚Ite, missa est‘ a ‚Jděte, děti, s pokojem‘.

No a tak jsme s tou Titinou šli a řekli jsme těm druhejm, aby za náma nechodili, že je to naše svatební noc a že jim do toho nic není, že tam nezůstaneme dlouho a že se na druhej den ráno vrátíme na zádušní mši za příbuzný.

Odešli jsme z tábora přes mlází a cestou jsme padli zrovna na tenhle lom, co jsme teď šli kolem. A tak jsme si lehli na kamení.“

„A co pak?“

„No a pak jsem jí dal pusu, to se rozumí!“

„A to je všecko?“

„Prosím tě, člověče, co by si pomyslela Távka?“

„To je fakt, ženský jsou strašně žárlivý!“

„Když jsou malý, tak to ještě nic není, ale když vyrostou, tak to s nima není k vydržení.“

„Pojďte sebou hodit!“ přerušil ho Janek. „Na věži už zvoní půl sedmý, abysme to doma neslízli!“

A s těmito misogynskými úvahami se vrátili do svých domovů.

</section>
