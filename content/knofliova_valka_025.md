---
title: 2 Slavné dny lovernské
contentType: prose
---

<section>

> … kdo také uváží, s jakou velkou předvídavostí postupoval  
> pan De Guize při zásobování potravinami a střelivem  
> a při zajišťování pořádku… kdo neztrácí ze zřetele  
> i znamenitý válečný řád, který zavedl.

— BRANTÔME (Velcí vojevůdcové francouzští)

„Hej – rup! Hej – rup!“ skandovalo deset Jankových tesařských nádeníků, když zvedali a dávali na místo první těžkou kostru pevnostní střechy. A v rytmu, určeném tímto vzájemným pobízením, napínalo dvacet paží zároveň své silné svaly, zvedalo trámoví a přenášelo je nad lomem, aby mohlo položit nosné trámky přesně do jamek vyhloubených Cinkalem.

„Pomalu! Pomalu!“ křičel Janek. „Všichni najednou! Abysme nic nepolámali! Pozor! Ještě kousek dopředu, Berto! Tak, tak je to dobře! Ne! Cinkale, tu první díru trochu rozšiř, je moc vzadu! Vem si na to sekeru! No neboj se!

Dobrý je to! Už to tam leze! Neboj se, je to pevný!“

A aby jim dokázal, že jeho dílo je dobré, natáhl se jak dlouhý tak široký na rámec, pod kterým zelo prázdno. Nic se ani nepohnulo.

„To je, co?“ pochvaloval si to hrdě, když vstával. „A teď na to položíme ty košatiny.“

Hejl zatím za pomoci jakýchsi jednoduchých kamenných schodišťátek, která tvořila nakloněnou rovinu, pokládal na vrcholek své zdi poslední kameny. Byla to zeď zšíři více než tří stop, zvenčí kostrbatá z vůle stavitelovy, který chtěl zakrýt pravidelnost stavby, aby ukryl vchod; uvnitř však byla rovná, jako by byla vystavěna s pomocí olovnice, pečlivě uhlazená, puntičkářsky ulízaná a celá vybudovaná z vybraných kamenů.

Spousty suchého listí, které nanosili malí v halenách před jeskyňku, tvořily vedle mechové podušky úctyhodnou hromadu; čistě a dobře upletené košatiny tu stály v řadě; šlo to jako na drátkách, protože v Lovernu nejsou lenoši – když chtějí.

Položení košatin bylo dílem okamžiku a záhy byla bouda nahoře úplně uzavřena tlustou stříškou ze suchého listí. Zůstal tam jediný otvor, vpravo ode dveří, aby tudy mohl stoupat a odcházet kouř (protože v domě se bude zapalovat oheň).

Než se přikročilo k zařízení vnitřnímu, stanuli Janek s Hejlem před očima všech svých oddílů, shromážděných před domem, a zavěsili na provázku nad vchodem ohromný trs krásného zlatavě zeleného jmelí, mezi jehož listím svítily bílé bobule jako velikánské perly. Souška tvrdil, že to tak dělali staří Galové a že to prý přináší štěstí.

To bylo nějakých hurá!

Ať žije dům!

Ať žijeme!

Ať žije Lovern!

Do prdele, Velraňáci! Pryč s nima!

Je to ksindl!

Když se to odbylo a nadšení poněkud opadlo, uklidili vnitřek stavení.

Ze země odstranili nerovné oblázky a nahradili je jinými. Každý měl svůj úkol. Janek je rozděloval a všechno řídil, přičemž sám pracoval za čtyři.

„Tady dozadu ke zdi dáme poklad a zbraně, nalevo proti ohništi uděláme takovou ohrádku z prken a do tý uděláme lehátko z mechu a listí, prostě takovou měkoučkou postel pro raněný a potlučený, a pak ještě pár sedátek. Na druhý straně budou po obou stranách ohniště kamenný sedátka a lavice – a uprostřed se bude chodit.“

Každý chtěl mít svůj kámen a své stálé místo na lavici. Souška, znalec v otázkách hierarchie, označil kamenná sedátka uhlem a místa na lavicích křídou, aby v této věci později nevznikl žádný spor. Jankovo místo bylo vzadu, před pokladem a zbrojnicí.

Za generálovým kamenem vzpříčili mezi oběma zídkami tyčku s hřebíky. Na té měl také každý svůj označený hřebík, kam si mohl pověsit šavli či opřít kopí nebo klacek. Jak je vidět, holdovali Loverňáci tvrdé disciplíně a uměli se jí také podřídit.

Hejlova nehoda v minulém týdnu nemohla nepřispět ke zkrocení a uklidnění anarchistických choutek některých bojovníků a Jankova nadřazenost byla opravdu nepopiratelná.

Hejl vybudoval ohniště: položil na zem velikánský plochý kámen řečený placák, vzadu a po stranách postavil tři malé zídky, přes obě postranní položil jiný plochý kámen a nechal vzadu, přímo pod otvorem udělaným ve střeše, volnou štěrbinu pro tah.

Pytlík byl jako nějaké posvátné ciborium uložen Jankem docela vzadu do skalního svatostánku a tam slavnostně zazděn až do chvíle, kdy bude třeba se do něho uchýlit.

Než ho Janek uložil do dutiny, ukázal ho ještě jednou zbožňujícím pohledům všech věrných, zkontroloval Cinkalovy účetní knihy, spočítal pečlivě všecky položky, dovolil všem, kteří se toho dožadovali, aby se na něj podívali a sáhli si, a pak to všechno uložil jako velekněz na kamenný oltář.

„Ještě tady chybí nějakej ten obrázek,“ poznamenal s přimhouřenýma očima Souška, v němž se probouzel jistý estetický smysl a záliba v barvách.

Měl v kapse zrcátko za dva sou, které obětoval společné věci, a postavil je na jednu skalní římsu. To byla první ozdoba boudy.

A zatímco jedni vyráběli postel a stavěli sedátka, uspořádali druzí výpravu do lesního podrostu na další suché listí a na zásobu suchého dříví.

Protože si nemohli zaplnit dům tak velkým množstvím paliva, rozhodli se okamžitě, že si hned vedle vystaví nízký, ale dost rozměrný přístřešek, kam se dají uložit dostatečné zásoby dříví. Nějakých deset kroků odtud postavili rychle pod skalním převisem tři zídky, otevřené na sever, kam se daly uskladnit přinejmenším dva metry dřeva. Udělali tři přesné hromady: polena, klacky a chrastí. Teď už byli připraveni, mohli klidně čekat a vysmívat se nepohodě.

Na druhý den bylo dílo dokončeno. Janek přinesl ilustrované přílohy z Malého Pařížana a Malých novin, Souška pár starých kalendářů a ostatní různé obrázky. Prezident Felix Faure hleděl nadutě a hloupě na příběh Modrovousův. Zavražděná zámožná soukromnice přihlížela sebevraždě koně přeskakujícího předprseň a starý Gambetta, kterého – což je třeba říct – někde vyštrachal Gambetta, civěl dosti podivně svým výrazným jedním okem na pěknou dívku s výstřihem a cigaretou v ústech, která – jak tvrdil nápis – kouřila jen nilky nebo rizky, pokud to ovšem nebyly jobky.

Bylo to měňavé a veselé; křiklavé barvy byly v souladu s drsností tohoto prostředí, ve kterém by pobledlá (a teď asi dost vzdálená) Mona Lisa naprosto nebyla na místě.

Staré koště, zcizené ve škole, kde se ho už nepoužívalo, tu ještě mohlo konat dobré služby, a tak v jednom koutě čněla ke stropu jeho násada zčernalá od špíny jejich rukou.

A protože jim ještě zbývala nějaká prkna, stloukli je hřebíky a vyrobili tak konečně i stolní desku. Jako nohy sloužily čtyři kolíky, vražené do země před Jankovým sedadlem a upevněné hromádkami kamení. Tabule byla k těmto podpěrám přitlučena hřebíky, a tak měli něco, co sice nebylo svrchovaně elegantní, ale drželo to stejně dobře jako všecko, co vyrobili doposud.

A co se zatím dělo s Velraňáky?

Každý den byly obnovovány hlídky v táboře v Hájku, ale ani jednou nemusely stráže smluveným trojím zapísknutím ohlásit útok nepřátel.

Přitom však ten ksindl jednou přitáhl; ne první, ale druhý den.

Ano, druhý den zahlédl Buřinka, který byl velitelem hlídky, menší skupinu Velranských. On i jeho muži bedlivě pozorovali každý počin i pohyb těch nemrcouchů, ale ti záhadně zmizeli. Nazítří přišli zase dva nebo tři velranští válečníci a postavili se nečinně na kraj lesa přímo proti lovernským strážím.

V Prckově táboře se dělo něco neobvyklého! Jejich válečný zápal jistě nebyl zaražen velitelovým výpraskem ani Melhubovým pádem. Co mohli mít za lubem? A stráže dumaly a vymýšlely si, protože neměly nic jiného na práci: Janek zatím využíval lhůty, kterou mu nepřítel poskytoval, a byl tomu tak rád, že se ani nestaral, ani nepátral, jak protivník tráví čas obvykle zasvěcený válce.

Když však čtvrtý den zjišťovali nejkratší tajnou cestu z boudy do Hájku, dozvěděli se od spojky, kterou vyslal velitel hlídky, že nepřátelské stráže pronášejí hrozby, o jejichž závažnosti nemůže být pochyb.

Většina jejich armády byla zřejmě rovněž zaměstnána jinde: možná že i oni stavěli nějaký útulek, opevňovali své pozice, hloubili v zákopu lapače, bůhví co všecko? Nejlogičtější byl dohad, že si také postavili nějakou boudu. Ale jak by na ten nápad přišli? Ačkoliv je známá pravda, že jakmile jsou některé myšlenky jednou v povětří, kolují velice záhadně. Jisté však je, že něco osnují, protože jak jinak se dá vysvětlit, že se nevrhli na strážce Hájku?

To se uvidí.

Týden minul: pevnost byla zásobena ukradenými bramborami a starými kastroly, k tomu účelu vydrhnutými a umytými, a armáda byla v defenzívě: čekalo se, protože vzdor Bouřkově návrhu se nikdo nechtěl podejmout nebezpečné obhlídky v srdci nepřátelského lesa.

Ale v neděli odpoledne nastoupily obě armády v plném počtu a vyměnily mnoho nadávek a kamení. Obě strany jako by ještě znásobily svou energii a nesmiřitelnou útočnost, která vyplývá jen z dokonalé organizace a sebedůvěry. V pondělí bude horko!

„Musíme se na zítřek všecko dobře naučit,“ doporučoval Janek. „Nikdo nesmí zůstat po škole, bude mazec.“

A uložená látka nebyla vskutku nikdy odříkávána tak jako v ono pondělí – k učitelovu velkému úžasu. Toto střídání lenosti a pracovitosti, pozornosti a roztržitosti obracelo totiž vzhůru nohama všechny jeho pedagogické předsudky. No zkuste si vybudovat nějakou teorii na domnělé znalosti fakt, když jsou vám skutečné příčiny a nejhlubší pohnutky skryty tak jako tvář Isidina pod kamennou rouškou.

Všichni věděli, že půjde do tuhého.

Když se Hejl zachytil první větve, aby se vyšvihl dál, začal ze svého dubu padat, naštěstí ne příliš zvysoka a ještě k tomu na nohy. To byla odplata Melhubova – Hejl s ní musel počítat, ale myslel si, že protivník se pustí do některé větve kolem rozsochy, na které Hejl sedával. Jakmile vylezl nahoru, ověřil si nicméně pečlivě pevnost každé z nich, dřív než se usadil: věděl ostatně, že sleze dolů, až dojde k boji muže proti muži, a jestli se Melhuba chytí, určitě mu tenhle úskok dá slíznout.

Až na tu lest to byla bitva poctivá.

Když oba tábory vyčerpaly svou zásobu oblázků, začali bojovníci na obou stranách postupovat se zbraněmi v ruce, aby se zbili zcela cílevědomě.

Velraňáci postupovali v klínovém šiku, Loverňáci ve třech menších skupinách: uprostřed Jankova, vpravo Hejlova a vlevo Bouřkova.

Nikdo nepronesl ani slovo. Postupovali krokem, pomalu, jako kočky, které na sebe číhají, se svraštělým obočím, hrozivýma očima, zvrásněným čelem, sešklebenou pusou, zaťatými zuby a rukama pevně sevřenýma na klaccích, šavlích nebo kopích.

Jak se zmenšovala vzdálenost, zmenšovaly se i jejich kroky: všechny tři lovernské oddíly se soustředily na trojboký útvar velranský.

A když se oba velitelé octli skoro tváří v tvář, na dva kroky od sebe, zastavili se. Obě armády znehybněly, ale tou nehybností vody, která užuž začne vřít; zbraně se úděsně ježily, v každém z bojovníků tlumeně burácel hněv, oči metaly blesky, pěsti se třásly vztekem, rty se chvěly.

Kdo zaútočí první: Prcek, nebo Janek? Všichni cítili, že jediné gesto, jediný výkřik rozpoutá tyto hněvy, pustí z uzdy tyto vzteky, vybičuje tyto energie, ale to gesto, ten výkřik nepřicházely a nad oběma armádami se vznášelo velké a tragicky ponuré ticho. A nebylo tu nic, co by je přerušilo.

Krá, krá, krá! zakrákalo užasle nad bojištěm hejno vran, které se vracelo do lesa.

A tím to začalo.

Nepopsatelné zařvání vyvřelo z hrdla Jankova, strašný vřesk se vydral ze rtů Prckových a na obou stranách vypukl nelítostný a fantastický nápor.

Nic se nedalo rozeznat. Obě armády byly do sebe vklíněny, špice velranského šiku do skupiny Jankovy, Hejlovo a Bouřkovo křídlo do boku nepřátelské armády. Klacky nebyly k ničemu. Protivníci se svírali, škrtili, trhali, škrabali, mlátili, kousali, rvali si vlasy: křečovitě sevřené prsty utrhávaly rukávy halen a košil, hrudní koše zněly pod údery pěstí jako bubny, nosy krvácely, oči slzely.

Jejich němé supění bylo přerušováno jen občasným zavrčením, zavytím či chraptivým a neartikulovaným výkřikem: Bing! Bang! Bum! Cvak! Prsk! Křup! Krak! Buch! Bum! Na, ty mrcho! či přidušeným zanaříkáním: Uf! Jauvej! Au! A to všecko se strašlivě mísilo dohromady.

Bylo to obrovité řvoucí klubko hřbetů a hlav, z něhož trčely splétající a rozplétající se paže a nohy. A celý tento slepenec se valil tu sem, tu tam, a hnětl se a rozvaloval a znovu srážel.

Vítězství bude patřit silnějším a surovějším. Muselo se znovu usmát na Janka a jeho armádu.

Ti nejzmoženější odcházeli po jednom sami. Boubela se vrátil do Hájku s nosem rozbitým od anonymního úderu šavlí: utíral si krev, jak to šlo. Ale na velranské straně nastával rozklad: Tatti, Zimo­chcálek, Káča, Bosbot a sedm či osm dalších už kulhavě utíkalo, ten s rukou na pásce, onen s pusou rozbitou na maděru. Za nimi prchali další a pak ještě další, takže když ti doposud bojeschopní viděli, že je ostatní poznenáhlu opouštějí a nechávají napospas jisté záhubě, začali také hledat spásu v útěku, ale ne dost rychle, takže Melhuba, Třasořitka a ještě čtyři jiní byli dokonale obklíčeni, chyceni, uchopeni a s mnoha kopanci odvedeni živí do tábora v Hájku.

Byl to opravdu krásný den!

Přivolaná Marie byla v boudě. Gambetta tam odvedl Boubelu na ošetření. Sám vzal kastrol a pádil s ním k nejbližšímu prameni pro čerstvou vodu, aby si v ní jeho statečný druh mohl umýt pošramocený nos. Vítězové zatím zbavovali své zajatce různých předmětů, které jim zaplňovaly kapsy, a bez milosti jim uřezávali všechny knoflíky.

Brali je po řadě. Hvězdou programu byl Melhuba: Hejl se o něho postaral zvlášť pečlivě, neopomenul mu zkonfiskovat prak a donutil ho, aby až do konce popravy zůstal přede všemi s holou panímandou.

Čtyři ostatní, kteří nebyli nikdy zajati, byli prostě jeden po druhém obráni, zcela chladně a bez zbytečného barbarství.

Třasořitku si nechali nakonec jako pošušňáníčko, jak říkali. Což nevztáhl minule svatokrádežnou pracku na generála, kterému zrádně nastavil nohu? Ano, tenhle fňukal, tenhle skuhral, tenhle ubrečenec si dovolil uhodit prutem přes zadek odzbrojeného bojovníka, kterého byl sám naprosto neschopen zajmout. Oplátka stejnou mincí byla nasnadě. Bude pořádně seřezán. Od jeho osoby se však šířil charakteristický pach, nesnesitelný a odporný, který lovernské vykonavatele spravedlnosti donutil, aby si přes všechnu svou otrlost zacpali nos.

Ten neřád bzdil jako kůň! On si dovolil bzdít!

Skuhrající a fňukající Třasořitka zajíkavě vykoktával z hrdla otřásaného vzlykotem nějaké nesrozumitelné slabiky. Ale když mu byly uřezány všechny knoflíky a kalhoty mu spadly na zem, objevil se zdroj toho ohavného zápachu a všichni pochopili, proč byl tak trvalý a prudký. Nešťastník si totiž nakadil do kalhot a jeho hubené podělané hýždě šířily po okolí pronikavou a ukrutnou vůni, takže generál Janek velkoryse upustil od pomsty v podobě našlehání a propustil svého zajatce stejně jako ostatní bez další újmy, protože byl v hloubi duše šťasten a jásal nad tímto přirozeným trestem, který si vlastní zbabělostí přivodil ten nejhnusnější bojovník, kterého Velraňáci počítali do svých řad plných ksindlů a poserů.

</section>
