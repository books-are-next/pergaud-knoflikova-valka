---
title: 8 Potrestaný zrádce
contentType: prose
---

<section>

> Že na ten smutek můj žádného léku není, mně  
> touha po pomstě se oprávněnou zdá.

— MALHERBE (Na smrt svého syna)

</section>

<section>

„Co kdybysme si zašli k boudě?“ navrhl úskočně Souška v neděli po nešporách, když se všichni jeho druzi shromáždili u napajedla kolem generála.

Pajda se zachvěl radostí a ani v duchu mu nenapadlo, že je tajně pozorován.

Kromě čtyř vůdců, kteří se zúčastnili včerejší procházky, nevěděl ostatně nikdo, ani Bouřkové a Gambetta, v jakém stavu boudu najdou.

„Dneska se stejně bít nemůžeme,“ připomínal Hejl, „tak tam pojďme po donzéský cestě.“

Všichni souhlasili s oběma návrhy, a tak se malá armáda – klábosíc a netušíc ničeho zlého – vydala na cestu k pevnosti.

Janek šel podle svého zvyku v čele, Cinkal šel s výrazem učiněného neviňátka uprostřed oddílu blízko Pajdy, na kterého se však ani nepodíval, a v zadním voji, který pochod uzavíral, šli – nespouš­tějíce Pajdu z očí – Souška a Hejl, jejichž zranění se dobře léčila.

Pajdu zřejmě znepokojovaly myšlenky velice spletité, protože přesně nevěděl, co Velraňáci skutečně provedli. Co se v boudě zjistí? Jak by se tvářili Janek a Hejl a ostatní, kdyby… Občas se po nich po očku podíval a oči mu volky nevolky zářily zatajenou škodolibostí, na uzdě drženou radostí a také slabým pocitem strachu.

Co kdyby něco tušili? Ale jak by se to mohli dozvědět a hlavně mu to dokázat?

A tak šli dál a dál po lesní cestě. Souška se naklonil ke šplhači a řekl mu:

„Ty, Hejle, vzpomínáš si na ty havrany včera? Já bych tomu nebyl nikdy věřil. A přece je to pravda, že ty bestie někdy nosí smůlu!“

„Zeptej se Pajdy!“ odpověděl mu Hejl, který z nevysvětlitelných důvodů obrátil a stal se skeptickým. „Zeptej se ho, jestli dneska ráno viděl nějaký havrany. On vůbec netuší, že to víme, a neví, co ho čeká. No, podívej se na něho, podívej se na toho neřáda!“

„Ten má ale kuráž, co? Myslí si, že to má v suchu a že se mu nemůže nic stát.“

„Nesmíme ho nechat utýct!“

„Prosím tě, takovýho šmaťhu!“

„On náhodou běhá docela slušně, kobylák jeden!“ (Měl tím pravděpodobně na mysli samečka od kobylky.)

Na druhém konci bylo slyšet Boubelu:

„Já jenom nechápu, že ti Velraňáci sem pořád ještě lezou po všech těch nářezech, co jsme jim už dali.“

„Já myslím, že mají určitě taky nějakou skrýš,“ usoudil Janek. „Viděli jste to, když nesli ty Cinkalovy gatě. Když vylezli z lesa, tak už byli bez klacků.“

„No jo, oni jistě mají taky nějakou boudu,“ souhlasil Buřinka.

Na toto tvrzení reagoval Pajda němým pošklebkem, který neunikl ani Cinkalovi, ani Souškovi a Hejlovi.

„Tak co, už jseš si jistej?“ zašpital Souška.

„Jo,“ odpověděl Hejl. „Ten darebák! Bude se muset přiznat!“

A už vycházeli z lesa do úvozu, už byli nedaleko…

„Ježkovy zraky!“ zvolal náhle Janek a zastavil se. Podle dohody předstíral vztek a překvapení, jako by o ničem nevěděl.

A nato se strhla strašlivá vřava. Všichni křičeli, strkali do sebe, aby to všechno co nejrychleji obhlédli, a začal koncert divokých kleteb.

„Krucinálfagot, to snad ani není možný!“

„Prevíti zlořečení!“

„Kdo to mohl udělat?“

„Co poklad?“

„Nic! Není tu, co by se za nehet vešlo!“ chroptěl Bouřka.

„A naše střecha a naše šavle a naše konev a naše obrázky a postel a zrcadlo a stůl!“

„A co to koště?“

„To Velraňáci!“

„No určitě, kdo jinej!“

„Kdo ví?“ odvážil se poznamenat Pajda, aby taky něco řekl.

Všichni vešli dovnitř za vůdcem, jenom Souška a Hejl, ponuří a mlčenliví, střežili vchod s klacky v ruce jako Cherubín na prahu ztraceného ráje.

Janek nechal své vojáky naříkat, bědovat a skučet jako psy, když cítí smrt. On sám si zničeně sedl na zem vzadu u kamenů, které střežívaly poklad, a s hlavou v dlaních se napohled oddával svému zoufalství.

Nikomu se nechtělo pryč: křičeli a hrozili, pak se ale to křiklavé vzkypění uklidnilo a jejich mohutný, halasný a marný hněv ustoupil ochablosti, která následuje po všech nenapravitelných pohromách.

Souška a Hejl střežili dveře.

Janek konečně vstal, zvedl hlavu a všichni uviděli jeho bolem poznamenanou tvář a ztrhané rysy.

„To není možný!“ zařval. „To nemohli Velraňáci udělat úplně sami. Ne, to není možný, že se jim podařilo najít náš dům z ničeho nic. To není možný, někdo jim to musel říct!

Někdo je tady zrádce!“

A jeho obvinění dopadlo do toho velkého ticha jako šlehnutí biče na zmatené stádo.

Všichni vytřeštili oči a zamžikali. Ticho bylo ještě tíživější.

„Zrádce!“ opakovalo několik hlasů vzdálenou a slabou ozvěnou, jako by to bylo příliš obludné a nemožné.

„Zrádce! Jo!“ zahřměl Janek. „Mezi náma je zrádce a já ho znám!“

„Je tady!“ zaječel Souška a zamával svým klackem jako anděl zkázy.

„Dívejte se a uvidíte ho, toho zrádce!“ pokračoval Janek a zadíval se svýma vlčíma očima na Pajdu.

„To není pravda, to není pravda!“ blekotal křivonožka, který střídavě rudl, bledl a zelenal a který se před tímto němým obviněním rozechvěl jako osikový list a zavrávoral.

„Vidíte, že se ten zrádce prozrazuje sám. Zrádce je Pajda! Vidíte ho?“

„Ty Jidáši!“ zařval Gambetta rozrušený na nejvyšší míru, zatímco ho třesoucí se Bouřka chytil za rameno a začal s ním cloumat.

„To není pravda! To není pravda!“ zaprotestoval znovu Pajda. „Kdy bych jim to byl moh říct? Já se přece s Velraňákama nikdy nevidím! Já je ani neznám!“

„Budeš mlčet, ty lháři!“ skočil mu do řeči vůdce. „My víme všecko. Ve čtvrtek byla bouda nedotčená, tak ji museli vyplundrovat v pátek, protože včera už vypadala takhle. No řekněte, vy, co jste tady včera byli se mnou!“

„Přísaháme!“ prohlásili současně Hejl, Cinkal a Souška, pozvedávajíce předběžně nasliněnou pravici a plivajíce na zem, což byla nejslavnostnější forma přísahy.

„A ty nám to řekneš, ty mizero, nebo tě zaškrtím, rozumíš! Ty nám povíš, komu jsi to řek ve čtvrtek, když ses vracel z Baume. Ve čtvrtek jsi prodal svoje bratry!“

Surové zacloumání připomnělo vyděšenému Pajdovi jeho strašnou situaci.

„To není pravda, no!“ pokračoval v zapírání. „A když jste na mě takoví, tak já půjdu pryč.“

„Tady nikdo neprojde!“ zahromoval Souška a pozvedl svůj klacek.

„Zbabělci! Všichni jste zbabělci!“ odpověděl na to Pajda.

„Ty mrcho, ty šibeničníku!“ zařval Hejl. „Zradí nás to, nechá nás to okrást a ještě nám to bude nadávat!“

„Svažte ho!“ poručil úsečně Janek.

A než se tak stalo, chytil zajatce za límec a vydatně ho zfackoval.

„Souško, ty znáš dějiny Francie,“ prohlásil pak vážně, „tak nám řekni, jak se v těch dobrejch starejch časech donucovali viníci, aby se přiznali ke svejm činům.“

„Opalovaly se jim prsty na nohou.“

„Tak toho zrádce zujte a rozdělejte oheň!“

Pajda se zuřivě bránil.

„To si můžeš dělat, co chceš,“ upozornil ho vůdce, „nám neutečeš. Přiznáš se, darebáku?“

Z podpálené hromady mechu a suchého listí už stoupal hustý bílý dým.

„Jo,“ hlesl zděšeně Pajda, „jo, přiznám.“

A šmaťha, spoutaný provazy a kapesníky uprostřed hrozivého a zuřivého kruhu lovernských válečníků, doznal úryvkovitě, že se skutečně vracel z Baume s Pohánkem z Velran a jeho otcem, že se zastavili u nich doma na láhev vína a hlt kořalky, že se opil a že v tom stavu – nezamýšleje tím nic zlého – pověděl, kde je lovernská bouda.

„Heleď, nepokoušej se nám věšet na nos bulíky!“ přerušil ho Souška. „Já jsem si moc dobře všim, jak se šklebíš, když ses vracel z Baume. Tys náramně dobře věděl, co mluvíš! A když jsme teďka šli sem, tak jsme tě taky viděli. Tys to věděl! A to všecko proto, že máš vztek na Távku, že má radši Hejla. Není divu, že na tebe kašle! Ale řekni sám: co jsme ti po tý páteční aféře udělali? Ani jsme ti nezakázali chodit s náma do války! Tak proč ses nám tak sprostě pomstil? Pro to nemáš žádnou omluvu!“

„Tak!“ uzavřel Janek. „Utáhněte mu pouta, budeme ho soudit.“

Nastalo hluboké ticho.

Hejl a Souška, dva zlověstní žalářníci, stále ještě střežili práh. Proti Pajdovi se vztáhl mrak pěstí. Pajda pochopil, že od svých věznitelů nemůže čekat soucit a že chvíle nejvyššího trestu se blíží. Vzchopil se tedy ještě k zoufalé a strašné vzpouře a začal kopat, svíjet se a kousat.

Ale Gambetta a Bouřkové, kteří tu zastávali dozorce, byli chlapci silní a ramenatí a nedali si hned tak něco líbit, tím spíš, že vztek, šílený vztek, kterým jim rudly i uši, zdesateronásoboval jejich síly.

Pajdova zápěstí v jejich železném sevření záhy zmodrala a jeho nohy byly v okamžení svázány ještě těsněji. Pak ho hodili jako hromadu hadrů doprostřed boudy, právě pod díru v pobořené střeše, která byla ostatně postavena tak pevně, že ji Velraňáci přes všechno úsilí dokázali strhnout jen na jednom místě.

Janek jako vůdce začal.

„Bouda je v háji, naše skrýš je prozrazená, se vším se musí začít od začátku, ale to nic není. Jde o poklad, kterej je v čudu, a o čest, která je pošlapaná.

Čest si vydobydeme zpátky; každej ví, co vydají naše pěsti. Ale poklad, ten poklad měl cenu aspoň sto sou.

Pajdo,“ pokračoval vážně, „ty ses spolčil se zlodějema, ty jseš zloděj, ukrad jsi nám sto sou. Můžeš nám vrátit pět tolarů?“

Tato otázka byla čistě řečnická a Janek to věděl. Kdo z nich měl kdy sto sou, o kterých by rodiče nevěděli a kterých by se nemohli mocenskou přesilou zmocnit?

Nikdo!

„Já mám akorát tři sou,“ skučel Pajda.

„Ty svý tři sou si strč někam!“ zaječel Gambetta.

„Pánové,“ pokračoval slavnostně Janek, „je to zrádce a my ho budeme bez milosti soudit.“

„Bez nenávisti a bázně,“ opravil ho Souška, kterému v paměti vytanuly útržky vět z občanské výchovy.

„Přiznal se, že je vinnej, ale přiznal se jenom proto, že mu nic jinýho nezbejvalo, protože my jsme jeho zločin znali. K jakýmu trestu ho odsoudíme?“

„Podřezat!“ křičelo deset hlasů.

„Pověsit!“ ječelo deset jiných.

„Vymiškovat!“ radilo pár dalších.

„Vyřezat mu jazyk!“

Ale vůdce, který byl opatrnější a vzdor svému hněvu si podvědomě zachovával rozumnější představu o situaci a následcích jejich činu, je přerušil:

„Napřed mu uřežeme všecky knoflíky, abysme měli základ pro novej poklad. Tak nám aspoň částečně nahradí to, co nám jeho kamarádi Velraňáci ukradli.“

„Já mám nedělní šaty!“ lekl se odsouzenec. „Já nechci, já nechci, já to řeknu našim!“

„Jen si žaluj, kamarádíčku, aspoň bude švanda. Ale abys věděl, jen si zkus kecat, a já tě upozorňuju, že jestli budeš křičet moc nahlas, tak ti tu držku zacpeme šnuptychlem, jako jsme to už udělali Prckovi od Brodu!“

Protože však tyto hrozby Pajdu neumlčely, byla mu ústa ucpána roubíkem a byly mu uřezány všechny knoflíky.

„A to není všecko, sakra!“ pokračoval Souška. „Kdyby se zrádci udělalo jenom tohle, tak by to nestálo za řeč. Zrádce! Krucifix, vždyť je to zrádce! A zrádce nemá právo žít!“

„Zbičujem ho,“ navrhl Bouřka, „každej bude mít jednu ránu, protože nás poškodil všecky!“

A tak připoutali nahého Pajdu k pozůstatkům zničeného stolu.

„Začněte!“ nařídil Janek.

Jeden po druhém přistupovali Loverňáci s lískovkou v ruce k Pajdovi, který pod jejich ranami řval, jako když ho na nože bere. Na znamení opovržení a hnusu plivali mu na záda, na kříž, na stehna a na celé tělo.

Mezitím odešlo dvanáct bojovníků pod vedením Souškovým s odsouzencovými svršky.

Vrátili se, když byla operace u konce, na dlouhých prutech podali Pajdovi (zbavenému roubíku a odvázanému) různé části jeho oděvu, zbavené knoflíků, hojně pomočené a ještě jinak potřísněné lovernskými mstiteli. Nakonec mu ještě poradili:

„Běž si to dát spravit od Velraňáků!“

</section>
