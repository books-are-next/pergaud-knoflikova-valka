---
title: 6 Plán tažení
contentType: prose
---

<section>

> … v prostinkém šatu krásky,  
> jež byla vyrvána z náruče spánku lásky.

— RACINE (Britannicus, dějství II, výstup 2)

Když se Janek na druhý den probudil z olověného spánku, těžkého jako spánek po opici, pomalu se protáhl a pocítil bolest v zádech a prázdno v žaludku.

Vzpomínka na to, co se stalo, mu znova přišla na mysl jako nával horka, který vám stoupne do hlavy, a vehnala mu do tváří ruměnec.

Jeho svršky, poházené u postele i jinde, bez ladu a skladu, svědčily svým nepořádkem o hlubokém vnitřním zmatku, který jejich majitelem zmítal při svlékání.

Janek usoudil, že otcovský hněv se nočním spánkem jistě poněkud otupil, a podle zvuků v domě i na ulici se snažil odhadnout, kolik je hodin: dobytek se vracel od napajedla a matka nesla kravám krmení. Nechtěl-li si znovu vysloužit rodinnou důtku, bylo načase, aby vstal a vykonal práci, která mu v neděli ráno příslušela, totiž očistit od bláta a vyleštit všech pět párů rodinných bot a nanosit dřeva do bedny a vody do konví.

Vyskočil z postele a dal si na hlavu čepici; pak si rukou sáhl na zadek, který byl horký a obolavělý, a protože neměl zrcadlo, ve kterém by si mohl prohlédnout to, co chtěl, obrátil hlavu, jak nejvíc mohl, a podíval se:

Bylo to rudé s fialovými jelity!

Byly to stopy po Třasořitkově prutu, nebo po otcově klacku? Bez­pochyby po obojím.

Nový ruměnec hanby anebo vzteku mu polil čelo.

To mu ten ksindl velranská zaplatí!!

Ihned si navlékl punčochy a jal se hledat své staré kalhoty, ty, které si měl vzít vždycky, když měl na práci něco, při čem by mohl zašpinit nebo poničit své „dobré šaty“. O to, safra, právě šlo! Ironie jeho situace mu však unikla a on sešel do kuchyně.

Začal tím, že využil matčiny nepřítomnosti a štípl z police pořádný skrojek chleba, který si strčil do kapsy a ze kterého urval co chvíli sousto tak obrovské, že si div nevykloubil sanice; pak se začal horlivě ohánět kartáči, jako by se večer nebylo vůbec nic stalo.

Otec přišel pověsit bič na kovový háček na kamenném pilíři, který stál uprostřed kuchyně, a cestou na něho vrhl rychlý a přísný pohled, ale nepronesl ani slovo.

Když byl s prací hotov a posnídal misku polévky, dohlédla matka na jeho nedělní očistu.

Je třeba říct, že Janek stejně jako většina jeho kamarádů, s výjimkou Soušky, měl s vodou styky spíše vzdálené, mimorodinné, dá-li se to tak říci, a bál se jí stejně jako domácí kočka Micka. Uznával ji skutečně jen ve stružkách na ulici, kde se rád brouzdal, nebo jako hybnou sílu, která otáčela mlýnky jeho vlastní konstrukce – s lískovými lopatkami na bezové ose.

Navzdory rozhořčení starého Simona se také během týdne nikdy nemyl, jen ruce, které bylo třeba ukázat při prohlídce čistoty, a to ještě nejčastěji používal písku místo mýdla. V neděli se tomu podroboval s náramně kyselou tváří. Jeho matka, ozbrojená hrubým hadrem z tlustého režného plátna, předběžně namočeným a namydleným, mu mocně drhla obličej, krk a uši, uvnitř mu je čistila neméně energicky stočeným cípkem namočeného plátna. Tentokrát se Janek zdržel obvyklého kvičení, a když byl navlečen do nedělních šatů, dovolili mu při druhém zvonění, aby se odebral na náměstí, přičemž nicméně poznamenali s ironií naprosto zbavenou jakékoliv elegance, že si má zkusit přijít zase jako včera.

Celá lovernská armáda už tu byla, klábosíc a štěbetajíc, probírajíc znovu včerejší porážku a očekávajíc úzkostlivě svého generála.

Vkročil prostě do středu skupiny, nicméně lehce dojat pohledy všech těch zářících očí, které se ho němě vyptávaly. „No jo, byl to sekec,“ řekl. „Ale co! Na to se neumírá, poněvadž jsem tady. Ale stejně jsme jim něco dlužný a to nám zaplatí.“

Toto vyjádření, které by se na první pohled a někomu nezasvěcenému zdálo prosto vší logiky, bylo nicméně všemi okamžitě přijato a Janek byl ve svém názoru podpořen jednomyslným souhlasem.

„Takhle to dál jít nemůže!“ pokračoval. „Ba ne, my musíme na něco přijít. Já se už nenechám doma řezat jako žito, poněvadž by mě především přestali pouštět ven, a pak nám taky musí zaplatit ten včerejší nářez. Musí se na to myslet během mše a večer si o tom zase promluvíme.“

V té chvíli je míjely holky, které šly ve skupině taky na služby boží. Cestou přes náměstí si zvědavě prohlížely Janka, „jak se tváří“, protože už všecky od svých bratrů nebo bratranců věděly, že den předtím potkal generála – přes jeho hrdinský odpor – osud přemožených a že se vrátil domů otrhaný a v žalostném stavu.

V mnohonásobném ohni těchto pohledů se Janek, ačkoliv žádný stydlín, začervenal až po uši; jeho pýcha muže a vůdce trpěla strašnou tou porážkou a tím přechodným pádem, a bylo to ještě daleko horší, když na něho jeho přítelkyně Marie Cinkalová vrhla pohled plný zoufalé něhy, pohled ztrápený, úzkostlivý, vlhký a vřelý, který výmluvně svědčil o její účasti s jeho neštěstím a o lásce, kterou navzdory všemu chovala pro vyvoleného svého srdce.

Vzdor těmto nepochybným známkám sympatie však Janka nepotěšil; chtěl se za každou cenu ospravedlnit v očích své přítelkyně; opustiv skupinku, odtáhl Cinkala stranou a ptal se ho mezi čtyřma očima:

„Vyložils to aspoň všecko svý sestře?“

„No bodejť,“ ujistil ho Cinkal. „Rozbrečela se vzteky a povídala, že kdyby se jí byl Třasořitka dostal do ruky, tak mu vyškrábala oči.“

„Řekls jí, že jsem to udělal, abych vysvobodil Hejla, a že kdybyste sebou byli trochu víc hodili, tak by mě nebyli chytili?“

„To se ví, že jsem jí to řek. A řek jsem jí taky, že za celou tu dobu, co tě tam mydlili, jsi neukáp ani slzičku a žes jim nakonec ukázal zadnici. Panečku, ta ti mě poslouchala, člověče! Nechci nic říkat, víš, ale ta naše Marie je do tebe celá pryč! Dokonce mi říkala, abych ti dal pusu, ale mezi náma, chápeš, mezi chlapama se to nedělá, vypadá to tak pitomě, ačkoliv bych to jinak ze srdce rád udělal; člověče, když jsou ty ženský zamilovaný… Jo a taky mi povídala, že když bude mít příště čas, pokusí se jít za náma, pro případ, že by tě zase zajali, aby ti ty knoflíky přišila.“

„To teda nezajmou, sakra, to teda ne!“ poznamenal Janek, nicméně dojatý. „Ale řekni jí, že až zase půjdu na jarmark do Vercel, tak jí přinesu perník, a ne nějakej nanicovatej perníček, ale pořádnej velkej perník za šest sou, víš, s dvouřádkovým nápisem.“

„To bude mít Marie radost, až jí to řeknu, člověče,“ ujistil ho Cinkal, který si s pohnutím uvědomil, že sestra se s ním vždycky dělí o moučník.

Dokonce se i prozradil, když v návalu šlechetnosti dodal:

„Můžeme ho třeba sníst všichni společně.“

„No dovol, já ho nekoupím ani pro tebe, ani pro sebe, ale pro ni!“

„No jo, no jo, já vím, já jenom, kdyby jí napadlo, že to tak uděláme!“

„Ale stejně…“ dodal zamyšleně Janek, a protože se shora rozezvučely zvony, vešli s ostatními do kostela.

Když se každý usadil na své místo, totiž na místo, které mu bylo po víceméně dlouhých debatách přisouzeno s ohledem na slušnost, osobní statečnost a sílu pěstí (přičemž se za nejlepší místa považovala ta, která byla nejblíž holčičích lavic), vytáhl z kapes tu růženec, tu misál či svatý obrázek, aby „to vypadalo slušně“.

Jako všichni ostatní, vytáhl i Janek z kapsy kabátu starou mešní knížku v ohmatané kožené vazbě a s obrovskými písmeny, dědictví po slabozraké pratetě, a nazdařbůh ji otevřel, aby taky vypadal slušně a nedalo se mu celkem nic vyčítat.

Protože nebyl nijak zvědavý na kázání, obrátil svou knížku vzhůru nohama, a civěje tupě na obrovskými písmeny vysázený latinský text svatebního obřadu, který ho nechával naprosto chladným, přemýšlel o tom, co dnes večer navrhne svým vojákům, protože tušil, že ti zatracení bambulové jako obvykle na nic nepřijdou a nechají zase na něm, aby rozhodl, jak je třeba čelit nebezpečí, které jim všem více či méně hrozí.

Cinkal do něho musel šťouchat, aby klekal, vstával a sedal si ve chvílích rituálem určených, a usoudil, že jeho vůdce vyvíjí strašnou duševní námahu, protože se ani jednou nepodíval na holky, které po něm co chvíli pokukovaly, aby viděly, „jak se člověk tváří“, když slízl pořádný výprask.

Z nejrůznějších prostředků, které ho napadly, vybral Janek, který byl stoupencem radikálních řešení, jen jeden, a když se večer po požehnání u Pepiotova lomu sešla velká rada lovernských bojovníků, předložil ho rovnou, chladnokrevně a bez okolků.

„Když od nich nechceme mít zničený šaty, je jenom jedna možnost, která je jistá: že žádný nebudeme mít. Navrhuju, abysme se bili nahatý!“

„Úplně nahatý?!“ podivilo se nemálo kamarádů překvapených, užaslých, a dokonce i trochu poděšených tímto násilným postupem, který možná také urážel jejich stud.

„No právě!“ odpověděl Janek. „Kdybyste byli slízli to co já, tak byste se dvakrát nerozmejšleli a řekli byste to taky.“

A ne aby omráčil, nýbrž jen aby přesvědčil své posluchače, vylíčil jim Janek dopodrobna tělesné i duševní strázně svého zajetí na pokraji lesa a bolestný návrat domů.

„Ale stejně,“ namítl Boubela, „co kdyby někdo šel, co kdyby se tu potloukal nějakej žebrák a šloh nám ty šaty, nebo co kdyby na nás přišel Beduin!“

„Ty šaty především dobře schováme,“ namítl Janek, „a když bude zapotřebí, tak tam někoho postavíme, aby je hlídal! Kdyby někdo šel a kdyby ho to žinýrovalo, tak se nemusí dívat, a na starýho Beduina se vybodneme! Copak jste neviděli, jak jsem to udělal včera večer?“

„No jo, ale…“ nevzdával se Boubela, který zřejmě vůbec nestál o to ukazovat se, jak ho Pánbůh stvořil.

„Já vím!“ odsekl Hejl a uzemnil protivníka nevývratným závěrem. „My víme, proč se ty nechceš ukazovat nahej. Poněvadž se bojíš, aby někdo neviděl ten vinnej flek, co máš na zadku, a aby se ti proto neposmíval. To je pitomost, Boubelo. To je toho, flek na zadnici! A co má bejt? To není žádná tělesná vada, za to se nemusíš stydět. Když byla tvá máma v tom, tak měla chutě; řekla si, že se napije vína, a přitom se zrovna poškrábala na zadku, to se stává. A to ještě není tak špatná chuť.

Spousta těhotnejch ženskejch má všelijaký nápady, a daleko horší, člověče!“

„Tak to ony jsou přitom tak bláznivý?“ podivoval se Pulec.

„Ony prej jsou bláznivý přitom, předtím a potom taky. Říká to aspoň můj táta, a abych mu nevěřil, to věřím, protože nemůžeš udělat nic, aby přitom neječely jako slípky, když je škubá zaživa, a každou chvilku ti pro nic za nic vrazí facku.“

„Jo, to je pravda, ženský jsou zkrátka pěkná verbež!“

„Tak platí to nebo ne, že se budeme bít nahatý?“ opakoval Janek.

„Musí se hlasovat,“ vyžadoval Boubela, který zřejmě přece jen nechtěl ukazovat svou vinnou skvrnu, jíž mu mateřské chutě ozdo­bily zadní část.

„Ty jseš vrták, člověče,“ řekl Cinkal, „když ti říkáme, že na to kašleme!“

„Já neříkám vy, ale co Velraňáci… kdyby to viděli…, prostě, no… mě by to štvalo, no!“

„Podívejte,“ zasáhl Souška, který se snažil všecko urovnat, „dejme tomu, že by Boubela hlídal naše svršky a my bysme se bili? Co vy na to?“

„Ne, ne!“ namítali někteří bojovníci, ve kterých probudilo Hejlovo odhalení zvědavost a kteří se chtěli na vlastní oči přesvědčit, jak taková „chuť“ vypadá, a proto rozhodně trvali na tom, aby se Boubela svlékl jak všichni ostatní.

„Tak to těm moulům ukaž, Boubelo,“ doporučoval Souška. „Vždyť jsou pitomí jako štoudev, jeden by řekl, že jakživa nic neviděli, ani krávu, když se telí, anebo kozu, když ji vedou ke kozlovi.“

Boubela pochopil a hrdinsky se podvolil. Rozepnul si šle, spustil kalhoty, vykasal košili a ukázal všem více čí méně zvědavým lovernským válečníkům „chuť“, která zdobila zadní tvář jeho osobnosti. A jakmile to provedl, byl Jankův návrh, podporovaný Hejlem, Cinkalem, Souškou a Bouřkou, „jednomyslně“ přijat – jako obvykle.

„To ještě není všecko,“ poznamenal pak Janek. „Musíme si vymyslet, kde se svlečeme a kde schováme šaty. Kdyby Boubela viděl jít někoho, jako je třeba starej Simon nebo velebníček, tak by bylo přece jenom lepší, kdyby nás neviděli nahý, protože jinak bysme mohli doma něco slíznout.“

„Já vím kde,“ prohlásil Hejl. A dobrovolný harcovník vedl naši malou armádu do jakéhosi starého lomu, obklopeného mlázím a chráněného ze všech stran, ze kterého se podrostem dalo snadno projít pod ochrannou klenbu Hájku, to jest na bojiště.

Jakmile tam dorazili, volali jeden přes druhého:

„Prima!“

„Bašta!“

„Do prkýnka dubovýho! To je úžasný!“

Bylo to skutečně velice dobré. A tak se okamžitě dohodli, že na druhý den vyšlou napřed jakožto zvědy Hejla a dva další pašáky, kteří budou chránit jádro armády, a všichni ostatní se odeberou sem, aby se tu oděli, dá-li se to tak říct, do plné polní.

Na zpáteční cestě se Janek přitočil k Hejlovi a důvěrně se ho zeptal:

„Jak jsi objevil takový senzační místo na svlíkání?“

„Jo, panečku,“ odpověděl Hejl a podíval se šelmovsky po svém kamarádu a generálovi. Pak se olízl a na vůdcovu němou otázku mrkl: „To jsou ženský záležitosti, člověče. To ti povím pozdějc, až budeme sami dva.“

</section>
