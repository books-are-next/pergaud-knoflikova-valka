---
title: 7 Vydrancovaný poklad
contentType: prose
---

<section>

> A na pahorku tam je v rozvalinách chrám…

— J.-M. DE HEREDIA (Trofeje)

</section>

<section>

Chlapci na Pajdu nezanevřeli ani kvůli jeho hádce, ani kvůli jeho pokusům o vydírání a udavačským snahám u starého Simona.

Stačilo jim, že si to odskákal a byl potrestán. S ním si vždycky budou umět poradit, a tak mu (až na několik nenapravitelných jako Souška a Cinkal) celá armáda i s Hejlem prominula onen sice politováníhodný, ale koneckonců dost běžný výstup, který v kritickém okamžiku málem zasel do lovernského tábora símě neshody a nesváru.

Pajda této shovívavosti sice využíval, ale přesto neodzbrojil. Byl neústupný a tvrdohlavý jako beran. Měl stále na srdci (i když už ne na tvářích) Hejlovy pohlavky, karcer starého Simona, svědectví celé armády proti sobě a hlavně tu nenávist vůči Jankovu harcovníkovi a pobočníkovi, nenávist, která se rodí ze strašlivé žárlivosti nešťastného soka v lásce. A tohle všechno jim nikdy, nikdy nepromine, to ne!

Na druhé straně si uvědomil, že pro něho bude snazší tajně se mstít a stražit různé léčky na všechny Loverňáky dohromady a Hejla zvlášť, bude-li dál bojovat v jejich řadách. A tak se také připojil k armádě, jakmile vypršel jeho trest.

Nezúčastnil se sice oné slavné bitvy, ve které byly Cinkalovy kalhoty ztraceny a znovu dobyty jako nějaká proslulá reduta, ale nehodlal se proto oběsit jako ten dobrý Crillon. Byl však na Hůrce ve dnech následujících a prospěl svým skromným a nenápadným dílem při velkých střeleckých soubojích i při bouřlivých a křiklavých výpadech, které po nich obvykle následovaly.

Měl nezkalenou radost, že nebyl zajat, když viděl, jak tu ti, tu oni (protože je nenáviděl všechny do jednoho) zajali několik válečníků z protivného tábora, které pak poslali zpátky a kteří se vrátili v žalostném stavu.

Pajda tedy zůstával opatrně v zadním voji a smál se v duchu, když byl zajat nějaký Loverňák, a nahlas, když to byl nějaký Velraňák. Poklad plnil svou funkci, dá-li se to tak říct. Všichni (a Pajda stejně jako ostatní) odkládali před návratem domů své zbraně v boudě a ověřovali stav kasičky, který kolísal podle vítězství nebo proher: stoupal s počtem nadělaných zajatců, klesal tehdy, když bylo třeba povyspravit jednoho či více (což bylo vzácné) těch, co sami do zajetí upadli.

Tento poklad byl radost a pýcha Jankova i všech Loverňáků, byla to jejich útěcha v neštěstí, jejich lék proti zoufalství, jejich posila v pohromě. Pajda si jednoho dne pomyslel:

Co kdybych jim ho sebral a zahodil! Ti by mrkali na drát! A byla by to prvotřídní pomsta!

Ale Pajda byl opatrný. Napadlo ho, že by ho mohli vidět, kdyby se tam v okolí potuloval sám, že by na něho mohlo padnout podezření a pak…! Pak by se dalo od Jankovy spravedlnosti a hněvu očekávat všecko.

Ne, on sám poklad vzít nemůže.

Co kdybych to vyzvonil tátovi? říkal si.

Jo, to by bylo ještě horší. To by se poznalo okamžitě, odkud vítr vane, a trestu už by se nedalo uniknout vůbec.

Ne, to není ono!

Ale přesto se k tomu jeho duch a myšlenky stále vracely: cítil dobře, že tady je třeba uhodit, tak to půjde do živého!

Ale jak? Jak? To je to!

Však měl dost času: příležitost se možná naskytne sama.

Příští čtvrtek ráno se Pajdův otec se synem vydali na trh do Baume. Do starého povozu s korbou zapřáhli letitou kobylu Srnku a sedli si dopředu na otep slámy: vzadu leželo na čerstvé podestýlce šestinedělní telátko v pytli, ze kterého mu čouhala jen vyjevená hlava. Otec Pajda je prodal baumskému řezníkovi a využíval návštěvy trhu, aby je odvezl kupci. Protože měl dostat peníze a protože byl čtvrtek, vezl svého syna s sebou.

Pajda byl celý pryč radostí. Takové štěstí ho nepotkávalo často. Předem si představoval všechny radosti celého dne: bude obědvat v hospodě, pít víno z malých odlivek nebo sirup z tátovy sklenky, koupí si perník a píšťalku. Nafukoval se také při pomyšlení, že mu jeho spolužáci, jeho nepřátelé, určitě závidí.

Toho dne se mezi Lovernskými a Velranskými strhla strašlivá bitva. Nebyli sice žádní zajatí, to je pravda, ale oblázky a klacky natropily mnoho škody a raněným nebylo ten večer do smíchu.

Hejl měl na čele hrozitánskou bouli, bouli s pěkným červeným zářezem, který krvácel dvě hodiny; Cinkal ani necítil levou ruku, nebo ji spíš cítil až příliš, Boubela měl jednu nohu skoro černou. Souška měl pravé víčko tak oteklé, že zpod něho neviděl, Bouřka měl rozbité prsty na noze, jeho bratr hýbal zápěstím jen s největší bolestí a četné pohmožděniny, kterými byly tetovány boky a údy generála a jeho pobočníka, jakož i valné většiny ostatních bojovníků, se ani nepočítaly.

Ale nikdo si příliš nenaříkal, protože na velranské straně to bylo určitě ještě horší. To se ví, že nikdo nedělal inventář všech boulí utržených od nepřátel, ale bylo velké štěstí, že si nikdo z pobitých nemusel lehnout se zápalem mozkových blan a s nějakým vážným vyvrtnutím nebo vymknutím nebo s prudkou horečkou.

Pajda se ten večer vrátil na své otepi slámy mezi postranicemi vozu trochu stříknutý, s vítězným výrazem, a zlomyslně se poškleboval kamarádům, kteří se tam náhodou nachomejtli, když vystupoval.

„Páni, ten se ale vytahuje, ten náfuka, že jel taky jednou na trh! Jako by lezl z kočáru a jako by ta jejich hajtra byla nějakej plnokrevník!“

Ale Pajda se při pohledu na ně s výrazem ukojené pomstychtivosti a hlubokého opovržení uškleboval dál.

Beztak tomu nemohli rozumět.

Vzhledem k počtu vojáků neschopných boje nebylo na druhý den na válku ani pomyšlení. Velraňáci by ostatně určitě nemohli přijít. A tak se tedy odpočívalo: všichni se léčili a dělali si obklady z pros­tých i složitých bylinných směsí, které štípli v lékárničkách svých matek, jak jim co právě padlo pod ruku. Tak si například Souška koupal víčko v heřmánku a Cinkal si udělal na ruku obklad z pýru. Zapřísahal se ostatně, že mu to dělá velice dobře. V lékařství stejně jako v náboženství zachraňuje zkrátka jen víra.

Pak také sehráli několik partií kuliček; pro změnu po těch divokých zábavách z minulého dne.

Stejně jako v pátek, nešlo se do Hájku ani v sobotu. Ale Hejl, Janek, Cinkal a Souška, které trápila nuda, se rozhodli, že sice nepůjdou vyhledávat hádky ani špehovat nepřítele, ale že si zajdou do boudy, do té drahé boudičky, která skrývala jejich poklad a kde byl takový klid a kde se tak dobře hodovalo.

Nesvěřili svůj plán nikomu, ani Bouřkovi a Gambettovi. Ve čtyři šel každý domů a o chvilku později se srazili na donzéské cestě, odkud se přes teréský les vydali k pevnosti.

Po cestě mluvili o velké čtvrteční bitvě. Cinkal s rukou v pásce a Souška s páskou na oku, dva z těch nejhůř zřízených, si s rozkoší připomínali všecky kopance, které uštědřili, a rány klackem, které rozdali, dřív než jeden dostal Melhubovou pěstí do oka a druhý Zimochcálkovým klackem na radius nebo cubitus.

„Ten jenom hekl jako vůl na porážce,“ vyprávěl Cinkal, maje na mysli svého úhlavního nepřítele Tattiho, „když jsem mu vrazil podpatek do žaludku; já myslel, že už nikdy nepopadne dech; ale to ho naučí brát mi gatě!“

Souška vzpomínal, jak Melhuba plival vyražené zuby a krev, když dostal Souškovou hlavou do sanice, a to všechno jim pomáhalo zapomenout na jejich okamžité bolístky.

Byli v lese, na staré dřevařské cestě, jež se rok od roku zužovala pod prudkými útoky mlází, které ji zarůstalo, a donutilo chlapce, aby se ohýbali a krčili, když nechtěli dostat ostrou ťafku od nějaké opadané větvičky.

Vrány, vracející se na výzvu jednoho veterána do lesa, kroužily a krákaly nad jejich hlavami…

„Lidi říkají, že vrány nosí neštěstí. Zrovna jako když v noci houká sova, to prej znamená smrt v domě. Co myslíš, Janku, je to pravda?“ ptal se Hejl.

„Pf!“ odfrkl si generál. „To jsou babský povídačky. Kdyby se mělo stát neštěstí pokaždý, když člověk vidí nějakýho krkavce, tak už by se na světě vůbec nedalo žít: můj táta vždycky říká, že tihle krkavci jsou míň pro strach než ti, co nemají křídla. Když člověk nějakýho vidí, má zaklepat na železo, aby tu smůlu odvrátil.“

„A je to pravda, že ty bestie žijou sto let? Já bych hnedka chtěl bejt krkavec: co oni všecko uvidí a nemusejí chodit do školy,“ zazáviděl Cinkal.

„Jo, kamaráde,“ vložil se do toho Souška, „to se dá snadno zjistit, jestli jsou tak dlouho živí, stačilo by jednoho okroužkovat ještě v hnízdě. Jenomže když člověk přijde na svět, tak nemá vždycky po ruce nějakýho krkavce a taky na to nemyslí, víš, nehledě k tomu, že takovýho věku se dožije málokdo.“

„Už o těch bestiích nemluvte,“ řekl Hejl, „já si stejně myslím, že nosí neštěstí.“

„Nesmíš bejt pověrčivej, Hejle, to bylo dobrý pro lidi za starejch časů, ale teďka jsme civilizovaní, a taky existuje věda…“

Šli dál a Souška přerušil v půli věty svůj chvalozpěv na moderní dobu, aby se vyhnul náhlému pohlazení nízkou větví, kterou rozhýbal při svém průchodu Janek.

Když vyšli z lesa, zahnuli šikmo doprava směrem k lomům.

„Nikdo nás neviděl,“ poznamenal Janek. „Nikdo neví, že jsme šli. Ten náš dům je opravdu dobře schovanej.“

Všichni přizvukovali. Tento předmět hovoru byl nevyčerpatelný.

„A našel jsem ho já,“ připomněl jim Souška a vzdor svému monoklu se široce a vítězně zasmál.

„Pojďme dovnitř,“ velel Janek. A ze čtyř hrudí současně vyrazil výkřik úžasu a hrůzy, výkřik hrozný, srdcervoucí, v němž se mísily úzkost, zděšení a vztek.

Dům byl zničen, vypleněn, vyloupen, zbořen.

Někdo sem přišel, nějací nepřátelé, bezpochyby Velraňáci. Poklad zmizel, zbraně byly polámané anebo ukradené, stůl vyrvaný ze země, ohniště rozmetané, lavice převržené, mech a listí spálené, obrázky roztrhané, zrcadlo rozbité, konev pomačkaná a proděravělá, střecha stržená a koště – to byla nejhorší urážka – to staré, ze školy ukradené koště, oškubanější a špinavější než kdy jindy, bylo posměšně zaražené do země uprostřed tohoto nepořádku jako živý svědek pohromy a ironie plenitelů.

Po každém novém objevu následoval nový výkřik vzteku, nové nadávky, rouhání a přísahy pomsty.

Nepřítel zničil kastroly a… potřísnil brambory.

Tohle určitě provedli Velraňáci: Souška to se svou pudovou chytrostí a obvyklou logikou na místě dokázal:

„Podívejte, kdyby ten dům byl náhodou našel někdo z Lovernu, tak by se tomu byl jenom zasmál, byl by to roztroubil po vsi a my bysme se to dověděli, někdo cizí by si tu neměl co vzít a byl by se na to vykašlal. Beduin je moc velká bluma, aby takovej úkryt sám našel, a vůbec, od tý poslední opice si netroufá potloukat se moc po venku, a tak seká dobrotu a pěstuje a sklízí zeleninu a ovoce ze svý zahrady.“

Zbývali tedy jen Velraňáci.

Kdy? No včera, „protože ve čtvrtek tu bylo všecko nedotčený a dneska po čtvrtý prostě neměli dost času, aby tady mohli natropit takovou spoušť, leda by byli přišli ráno, ale na to jsou oni moc poserové, aby si troufali jít za školu“.

„Kdybysme sem aspoň byli šli včera!“ naříkal Janek. „A já na to myslel! Všichni Velraňáci sem přece jít nemohli, spousta jich bylo pochroumanejch, já přece vím, jak byli zřízení: byli na tom určitě hůř než my.

Kdybysme tak na ně byli vpadli! Krucinálfagot, já bych je byl uškrtil!“

„Ti mizerové! Ti neřádi! Ti raubíři!“

„Víte, ale stejně je to svinstvo, co nám provedli,“ usoudil Hejl.

„A my jsme teďka v bryndě! Jak se budeme bít dál?“

„Musíme najít jejich boudu,“ rozhodl Janek. „Nic jinýho se nedá dělat, sakra, vůbec nic!“

„Jo, ale kdy? Po čtvrtý hodině přijdou hlídkovat na kraj lesa, takže se dá hledat jenom během vyučování, ale to by člověk musel chodit za školu aspoň tejden, den co den, protože se nedá počítat s tím, že bysme ji našli hned první den. Ale kdo si to troufne udělat, když za to doma může dostat sekec od táty a od učitele měsíc karcer?“

„Moh by jedině Gambetta!“

„Ale jak to ti syčáci mohli najít? Tak dobře schovanej dům, kterej nikdo neznal a kam nás nikdy neviděli jít!“

„To není možný! Někdo jim to musel říct!“

„Myslíš! Ale kdo? Přece jsme to věděli jenom my, kde je. Že by mezi náma byl zrádce?“

„Zrádce,“ uvažoval Souška. Pak se plácl do čela, nedbaje svého oka a vzdor pásce přes ně, osvícen náhlým nápadem:

„Jo! No jasně! Sakra!“ zařval. „Je mezi náma zrádce a já ho znám, toho ničemu, já vím, kdo to je! Teď to vidím, teď je mi to jasný! Ten pacholek, ten Jidáš! Ten hajzl!“

„Kdo?“ ptal se Hejl.

„No kdo?“ naléhali druzí dva.

„No přece Pajda!“

„Ten šmaťha, myslíš?“

„Já jsem si tím jistej. Poslouchejte: ve čtvrtek nebyl s náma, protože jel s tátou na trh do Baume, vzpomínáte si? A vzpomeňte si, jak se šklebil, když se vrátil. Jako by si z nás v duchu dělal ouchcapky, no přesně tak! Hele, na zpáteční cestě z Baume jel s tátou přes Velrany, byli trochu pod párou, tam se u někoho zastavili, já nevím u koho, ale vsadil bych se, o co chcete, že to tak bylo; možná že se dokonce vracel s Velraňákama a určitě jim řekl, kde je náš dům.

A ten, co nebyl moc pobitej, sem včera přišel s těma lehčíma případama – a tady to máme, prosím, tady to máme!“

„Ta svině! Ten zrádce! Ta mrcha!“ cedil přes zuby Janek. „Ježkovy zraky, jestli je to pravda, tak ať si dá pozor na kůži, já ho snad zabiju!“

„Jestli je to pravda? To je jistý, jako že jedna a jedna jsou dvě, jako že se Souška jmenuju a jako že mám oko modrý jako švestku!“

„Tak to teda musíme odhalit,“ usoudil Cinkal.

„Pojďme pryč, tady se nedá nic dělat, já se můžu zbláznit vzteky a srdce mi to může utrhnout, když to vidím,“ hořekoval Hejl. „Po cestě si to povíme, a hlavně se nikdo nesmí dovědět, že jsme tady dneska byli.“

„Zejtra je neděle, odhalíme ho, donutíme ho, aby se přiznal, a pak…“

Hejl nedořekl. Ale pěst, kterou zamával k nebi, dokončila energicky jeho myšlenku.

Vrátili se do vsi stejnou cestou, kterou přišli, a dohodli se společně na přísných opatřeních pro druhý den.

</section>
