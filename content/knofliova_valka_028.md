---
title: 5 Vnitřní rozbroje
contentType: prose
---

<section>

> Tak těžká urážka jen krví smýt se může.

— CORNEILLE (Cid, dějství I, výstup V)

Byl pátek ráno, chvíle, kdy se scházeli před vyučováním na školním dvoře.

„Ale stejně jsme se včera prima pobavili!“

„Víš, že Buřinka cestou domů zvracel kolem celý Menelotovic zdi?“

„Vokál taky; brambory a chleba určitě, jestli taky sardinky a čokoládu, to se neví.“

„To od těch cigár!“

„Anebo z tý kořalky!“

„Ale stejně to byla krásná hostina! Příští měsíc se o to musíme pokusit zas.“

Tak si v tom koutku vzadu, chráněném Guguho stodolou, Janek, Bouřka, Cinkal a Boubela gratulovali a blahopřáli a pochvalovali, jak znamenitě strávili čtvrteční odpoledne.

Bylo to opravdu báječné, protože se všichni vraceli domů ze tří čtvrtin opilí, dobrého půltuctu z nich se zmocnila bouřlivá nevolnost, která je donutila zastavit se a sednout si kamkoliv, na zídku, na kámen, na zem – s krkem nataženým, s jazykem povlečeným, se žaludkem vzbouřeným.

Ještě pořád se mluvilo o těchto trvalých a nevinných radostech, které měly na dlouho utkvět v jejich čistých a citlivých pamětech, když tu na sebe upoutal všeobecnou pozornost jakýsi vzteklý pokřik, doprovázený hlučným pleskáním facek a divokými nadávkami.

Všichni se vrhli tam, odkud hluk přicházel.

Hejl držel levou rukou za kštici Pajdu a druhou rukou ho vydatně fackoval; přitom na něho křičel, že je zatracený poťouchlík a mizerný ničema a že mu dá pořádně do těla a že ho, hovado, jak říkal, naučí.

Co ho naučí? Nikdo z velkých to ještě nevěděl.

Starý Simon, přilákaný hlukem pohlavků a nadávek obou bojovníků, přispěchal a násilím je od sebe odtrhl. Pak si je postavil před sebe, jednoho po pravici a druhého po levici, a aby vzpouru udusil v zárodku, oznámil oběma, že zůstanou po škole. Když už měl jistotu, že po tomto násilném zákroku bude pokoj, chtěl vědět, co zavdalo příčinu k této náhlé a prudké hádce.

Hejl po škole! pomyslel si Janek. To je teda pěknej průšvih. Dneska večer je ho zrovna zapotřebí. Velraňáci přijdou a my budeme potřebovat každýho!

„Já osobně jsem si vždycky myslel,“ připomínal Cinkal, „že jednoho krásnýho dne ten šmaťha vyvede Hejlovi nějaký svinstvo. To je jasný, člověče, on žárlí na Távku, protože ta na něho kašle.

On už se dávno pokouší Hejla nakrknout a provést něco, co by odnes Hejl. Já to pozoruju už dávno a Souška taky, a nebyl žádnej kumšt si toho všimnout.“

„Ale proč se chytli?“

Jeden z malých diskrétně informoval Janka a jeho druhy… Všichni byli ostatně předem přesvědčeni, že Hejl je v právu; tím spíš, že pobočník měl všechny jejich sympatie a že ho večer potřebovali: proto jim také zcela spontánně napadlo, že se společně pokusí o nějaký projev v jeho prospěch a dokážou svým svědectvím, že v tomto případě je Pajda naprosto v neprávu, zatímco jeho soupeř je nevinný jako právě narozené kůzlátko.

A tak byl starý Simon tímto přívalem svědectví a tímto projevem důvěry přinucen jednat proti svému smyslu pro rovnoprávnost, a nechtěl-li ve svých žácích zničit všechnu důvěru k sobě a zabít v nich rodící se smysl pro spravedlnost, musel Hejla zprostit viny a odsoudit šmaťhu.

To, co se stalo, bylo velice prosté.

Hejl to řekl bez okolků přede všemi, i když z opatrnosti vynechal jisté přípravné detaily, které nebyly tak docela nedůležité.

Byl na záchodě s Pajdou a ten ho naschvál zrádně postříkal, což byla urážka, kterou si plným právem nemohl nechat líbit. Z toho povstalo to krákání za vlasy a série barvitých přívlastků, které vmetl do tváře původci té pohany i s notnou sprškou pohlavků.

Ve skutečnosti to bylo poněkud složitější.

Pajda a Hejl vešli na stejný záchodek, aby ukojili touž potřebu, a oba zaměřili své střiky do otvoru k tomu určeného. Z tohoto prostého počinu se stala hra, která spontánně zavdala podnět k přiro­zenému závodění… A Pajda začal vyhlašovat svou převahu: samozřejmě vyhledával hádky.

„Já dostříknu dál než ty,“ upozornil Hejla.

„To není pravda,“ odtušil Hejl, plný sebedůvěry, pramenící z dřívějších zkušeností. Nato si oba stoupli na špičky, vyduli břicha jako soudky a snažili se vzájemně předstihnout.

Protože toto soupeření nepřineslo žádný důkaz o převaze jednoho z nich, našel Pajda, který se chtěl hádat, něco jiného.

„Můj je větší,“ prohlásil.

„Houbeles,“ ohradil se Hejl. „Můj!“

„Ty lháři! Tak si je pojďme změřit!“

A Hejl povolil. Ve chvíli přirovnání však Pajda, který si ponechal v zásobě část toho, co měl už předtím vypustit, pokropil zlomyslně a úskočně ruku a kalhoty bezbranného Hejla.

Po tomto urážlivém zahájení nepřátelství následovala dobře mířená facka a pak bez prodlení cloumání, krákání, padání čepic, vyrážení dveří a pozdvižení na dvoře.

„Ty hajzlíku! Ty čuně! Ty pacholku!“ řádil Hejl vzteky bez sebe.

„Ty vrahu!“ nezůstal mu dlužen Pajda.

„Jestli nebudete oba mlčet, dostanete opsat a naučit se zpaměti osm stránek z dějepisu a budete čtrnáct dní po škole.“

„Prosím, pane učiteli, on s tím začal, já jsem nic nedělal, já jsem nic neříkal tomu…“

„Prosím ne, pane učiteli, to není pravda, on mi řekl, že jsem lhář!“

Začínalo to být choulostivé a nebezpečné.

„On mě, prosím, pochcal,“ trval na svém Hejl. „To jsem si od něho přece nemoh nechat líbit.“

To byla chvíle vhodná k zakročení.

Hlasité óh, tento všeobecný a jednohlasný projev pohoršení a nevole, dokázalo veselému šplhači a pobočníku, že celá armáda stojí za ním a odsuzuje potměšilého, žlučovitého a vzteklého šmaťhu, který na něho chtěl udělat podtrh.

Hejl si toto zvolání správně vyložil a dovolávaje se úsudku učitele, který už byl ovlivněn spontánním svědectvím jeho přátel, zvolal ušlechtile:

„Prosím, pane učiteli, já nic neříkám, ale zeptejte se ostatních, jestli je to pravda, že začal on a že jsem nic neudělal a že jsem mu nic neříkal!“

Cinkal, Souška, Janek a oba Bouřkové potvrdili jeden po druhém pravdivost Hejlova tvrzení a nenacházeli dost výstižných a přiléhavých výrazů, aby zhanobili podlý a nepřátelský čin Pajdův.

Na svou obranu popřel Pajda jejich tvrzení tím, že nebyli přítomni na místě a v době vypuknutí konfliktu; poukazoval dokonce na to, že byli podezřele vzdáleni a izolováni v odlehlém koutě dvora.

„Tak se, prosím, zeptejte těch malejch, pane učiteli,“ řekl na to ostře Hejl, „jenom se jich zeptejte, oni tam možná byli.“

A když byli malí jeden po druhém dotazováni, odpovídali všichni stejně:

„Je to tak, jak říká Hejl, a to, co říká Pajda, je lež jako věž.“

„To není pravda, to není pravda,“ protestoval obžalovaný, „to není pravda, a když jste na mě takoví, tak já řeknu všecko, no!“

Janek ho rázně předešel.

Postavil se energicky před něho (přímo před nosem starého Simona, jemuž ta malá tajemství vrtala hlavou) a provrtávaje Pajdu svýma vlčíma očima, vyzval ho k boji tak, že na něho zařval:

„Tak teda schválně řekni, co chceš říct, ty lháři, ty mizero, ty šejdíři, no řekni to, když nejseš baba!“

„Janku,“ přerušil ho učitel, „mírněte se ve výrazech, nebo vás taky potrestám.“

„Ale pane učiteli, vždyť vidíte, že je to lhář,“ odpověděl Janek. „Jen ať řekne, jestli mu někdo ubližoval! On jenom přemejšlí, jaký nový lži by si ještě vymyslel, hejhula jeden. Ten, když žádný svinstvo nedělá, tak si ho aspoň vymejšlí.“

A Pajda, skutečně zděšený generálovými pohledy, hlasem a celým postojem, stál zmatený a mlčel jako ryba.

Měl chvilku času na rozmyšlenou a v té si uvědomil, že by mu jeho přiznání a udání, i kdyby je učitel vzal vážně, jenom přitížilo, a o to vůbec nestál.

Uznal tedy za vhodné změnit postup.

Zakryl si rukama obličej, začal popotahovat, fňukat a vzlykat, v přerývaných větách si začal stěžovat, že je slabý a neduživý a že se mu proto ostatní posmívají, vyhledávají s ním hádky, urážejí ho, ve skrytu ho štípou a strkají do něho, když se jde do třídy a ze třídy.

„No tohle! To je ale drzost!“ láteřil Janek. „Copak my jsme nějaký divoši nebo raubíři? Tak řekni, no tak řekni, kdy jsme ti řekli něco sprostýho, kdy jsme ti nedovolili, aby sis s náma hrál?“

„Tak dost,“ uzavřel starý Simon, dostatečně poučen a navíc v časové tísni. „Uvidím, co udělám. Pajda prozatím zůstane po škole, a pokud jde o Hejla, bude všecko záviset od toho, jak se bude chovat při dnešním vyučování.

Je už ostatně osm hodin. Hleďte se rychle a v tichosti seřadit.“

A na potvrzení tohoto ústního příkazu několikrát zatleskal.

„Umíš úkoly?“ ptal se Cinkal Hejla.

„Jo, umím, ale moc ne. Řekni Souškovi, aby mně radši napovídal, když bude moct.“

„Prosím, pane učiteli,“ ozval se dotčeně Pajda, „Bouřkové a Souška mi nadávají.“

„Cože? Co je zas?“

„Prosím, oni říkají, že jsem kráva sánská a šmatlavec uvozdřenej a ksi…“

„To není pravda, pane učiteli, to není pravda, on lže, my jsme se na toho lháře ani nepodívali.“

Jejich pohledy byly bezpochyby velice výmluvné.

„Tak a teď už dost!“ řekl učitel úsečně. „První, kdo ještě něco řekne nebo se k té záležitosti bude vracet, mi dvakrát opíše seznam krajů s prefekturami a podprefekturami – od začátku až do konce.“

Protože Pajda byl také zahrnut do této nové hrozby, která neměla nic společného s jeho karcerem, rozhodl se, že pro tu chvíli bude mlčet, ale přísahal si, že se pomstí, jakmile se mu naskytne příležitost.

Cinkal tlumočil Souškovi Hejlovo přání, aby mu napovídal, což bylo skoro zbytečné, protože Souška, jak jsme už viděli, napovídal spravedlivě a odpovědně celé třídě. Hejl se na něho mohl spolehnout víc než kdy jindy.

Pobočník a šplhač byl tentokrát zcela proti zvyku tažen z aritmetiky.

Z učebnice načerpal něco málo velice povrchních vědomostí z uložené látky a odpovídal jakžtakž, podporován mocně Souškou, jehož výrazná mimika napravovala nedostatky Hejlovy paměti.

Ale Pajda bděl.

„Prosím, Souška mu napovídá!“

„Já?“ urazil se Souška. „Já jsem neřekl ani slovo.“

„Já jsem skutečně nic neslyšel,“ poznamenal starý Simon, „a nejsem přece hluchý.“

„On mu, prosím, napovídá prstama,“ chtěl se ospravedlnit Pajda.

„Prsty!“ zarazil ho učitel. „Pajdo, tak se mi zdá, že mě začínáte dopalovat,“ podotkl velice kantorsky. „Obviňujete hlava nehlava všecky svoje spolužáky, i když se vás nikdo na nic neptá. Já nemám udavače rád. Něco jiného je, když se ptám, kdo provedl to nebo ono, pak se má viník přihlásit a říct to na sebe.“

„Nebo radši ne,“ dodal tiše Janek.

„A varuji vás naposledy: jestli vás ještě jednou uslyším, zůstanete po škole celý týden!“

„Kiš, kiš, hanba! Žalobníčku! Donašeči!“ mumlal potichu Buřinka a strouhal na něho mrkvičku. „Zrádce! Jidáši! Zaprodanče! Ksindle!“

Pajda, pro kterého to tedy dopadlo špatně, spolkl tiše svůj vztek, podepřel si bradu rukama a začal trucovat.

Nechali ho trucovat a vyučování pokračovalo. On zatím dumal, co by mohl udělat, aby se pomstil svým kamarádům, kteří mu teď pravděpodobně vyhlásí karanténu a vyloučí ho ze svých her.

Zasněně si představoval nejšílenější pomsty: hrnce vody vychrstnuté do obličejů, inkoustové stříkance na šatech, připínáčky položené na lavicích za účelem nabodnutí, roztrhané učebnice a pošpiněné sešity. Ale když o tom tak uvažoval, vzdával se poznenáhlu všech těchto plánů, protože bylo třeba jednat opatrně. Janek, Hejl i ostatní nebyli žádní brumlové, kteří by si to nechali líbit bez pořádného řezu a seku.

A tak čekal, co se bude dít.

</section>
