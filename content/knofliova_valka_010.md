---
title: 5 Následky pohromy
contentType: prose
---

<section>

> Žal stíhá žal. A rána ránu. Zkouška zkoušku.

— VICTOR HUGO (Strašný rok)

</section>

<section>

Věčná pravda, že neštěstí nikdy nechodí samo! A byl to Souška, který formuloval tento aforismus, jehož nebyl autorem.

Když Janek, nadávající a proklínající ty velraňácké holomky, s vlasy, košilí i vším ostatním vlajícím ve větru, došel k ohybu cesty, vedoucí přes Hůrku, nenašel tam čekající druhy, ale starého Zefirina, bývalého vojáka z africké armády, kterému se běžněji říkalo Beduin a který ve vesnici zastával skromný úřad obecního hlídače, což bylo vidět i z jeho pečlivě vyleštěného žlutého odznaku, který svítil mezi záhyby jeho modré a vždycky čisté haleny.

Naštěstí pro velkého Janka byl Beduin, tento strážce veřejného pořádku v Lovernu, poněkud nahluchlý a také už moc dobře neviděl.

Vracel se zrovna ze své každodenní nebo skoro každodenní obchůzky, když ho zarazil řev a válečný pokřik Janka prchajícího z moci nepřátel. Protože byl už náhodou několikrát obětí šprýmů a žertů jistých spratků z vesnice, nepochyboval nikterak, že zlobné nadávky Janka, utíkajícího víceméně v rouše Adamově, jsou určeny jemu. Pochyboval o tom čím dál tím míň, když mezi jinými zaslechl nějaké slabiky ze slov „svině“ a „darebáci“, které se podle jeho přímočarého a logického myšlení mohly nepochybně vztahovat jen na představitele zákona. Rozhodnut (povinnost především), že potrestá toho opovážlivce, který se prohřešoval zároveň proti dobrým mravům i proti jeho úřednické důstojnosti, vyrazil za ním, aby ho chytil nebo alespoň poznal a mohl mu dát uštědřit „příslušnou instancí“ výprask, který si provinilec podle jeho soudu zasluhoval.

Ale Janek také uviděl Beduina a poznávaje jeho nepřátelské záměry z toho, že na něho zařval „ty nestydo!“, zahnul kvapně doleva nahoru a zmizel v křoví, zatímco Beduin, mávající svou holí, křičel z plna hrdla:

„Ty rošťáku! Počkej, až tě chytím!“

Zděšeni tím nenadálým zjevením sledovali Lovernští ze svého úkrytu v Hájku Beduinovo pronásledování očima kulatýma jako soví zřítelnice.

„To je on! To je určitě on!“ vykřikl Souška, maje na mysli svého velitele.

„Ten jim ještě nakonec vyved pěknou věc!“ poznamenal Cinkal. „Stejně je to pašák!“ a tón jeho hlasu vyjadřoval všechen obdiv, který choval ke svému generálovi.

„Bude nás ten starej trouba ještě dlouho otravovat?“ tázal se Hejl, který si suchými a mozolnatýni dlaněmi třel bolestivé pohmožděniny.

A začal už uvažovat o tom, že vyšle Cinkala nebo Soušku, aby odlákali Beduina od míst, kde se zřejmě skrývá Janek, stačilo provolat na jeho adresu pár sérií barvitých a silných epitet jako: stará maškaro, sodomito, africkej tripláku a jiné, které zaslechli z úlomků jistých rozhovorů mezi staršími obce.

Nakonec však tohoto prostředku použít nemusel, protože starý vysloužilec za chvíli rázoval po cestě dolů, nadávajíce na ty šibeničníky, které vytahá za uši a dřív nebo později je vsadí do obecní šatlavy, aby tam na hodinku na dvě dělali společnost krysám ze sýrárny.

Hejl okamžitě napodobil koroptví čiřikání, svolávací signál Lovernských, a když se mu dostalo stejné odpovědi, oznámil trojím začiřikáním svému věrnému druhu v úzkých, že nebezpečí je pro tu chvíli zažehnáno.

Vzápětí nato bylo za křovinami skutečně vidět blížící se postavu Janka s uzlíkem v ruce, zprvu jen jako neurčitou a bílou siluetu, později už bylo rozeznat i rysy jeho tváře stažené hněvem.

„No člověče, no člověče!“

To bylo všecko, na co se zmohl Hejl, který se slzami v očích a se zaťatými zuby zahrozil směrem k Velranům.

A už byl Janek obklopen svými.

Všecky provázky a špendlíky celé bandy byly zrekvírovány, aby se jeho oděv dal upravit do podoby přijatelné pro návrat do vesnice. Do jedné boty se navlékl provázek z biče, do druhé kus cukršpagátu odmotaného z koše meče; kousky šňůrky mu byly podvázány punčochy v podkolení; nalezl se jeden zavírací špendlík, kterým se stáhly a sepnuly obě strany poklopce na kalhotách; Hejl chtěl v návalu sebeobětování odvázat gumu ze svého praku, aby z ní udělal opasek pro svého vůdce, ale ten se tomu šlechetně vzepřel. Několik trnů scelilo ty největší díry. Halena však visela poněkud dozadu, košile se nenapravitelně rozvírala u límce a roztrhaný rukáv, z něhož kus chyběl, byl nepopiratelným svědkem strašlivé bitvy, kterou válečník svedl.

Když byl Janek jakžtakž v pořádku, změřil celou tu parádu melancholickým zrakem a odhaduje předem, kolik kopanců mu vynese, shrnul své obavy do jediné stručné věty, při které v jeho vojácích zatrnula každá žilka:

„Ježkovy zraky, to bude doma nářez!“

Tato předpověď byla přijata se zasmušilým mlčením. Nikdo z party samozřejmě nevěděl, co by se dalo namítnout, a tak se večerním soumrakem ozýval jen žalostný a tichý klapot jejich dřeváků, loudajících se k vesnici.

Jak rozdílný byl tento návrat od pondělního! Pochmurná a tíživá tma ještě přitěžovala jejich smutku, ani jediná hvězdička nevycházela za mraky, které najednou pokryly celé nebe; šedé zídky, které lemovaly jejich cestu, vypadaly, jako by v tichu doprovázely jejich pohromu, větve křovin visely jako u smutečních vrb a oni šli, vlekouce nohy, jako by jejich podrážky tížila všechna lidská bída a celý smutek podzimu.

Nikdo nemluvil, aby nezhoršoval bolestné obavy přemoženého vůdce, a aby jejich trýzeň byla ještě větší, zaléhal k nim s jihozápadním větrem vítězný zpěv chlubných Velraňáků, kteří se vraceli do svých domovů:

<div class="centered">

<div class="verse">

</section>

<section>

_Já křesťan jsem, toť má je pýcha,  
naděje má i opora…_

</section>

<section>

</div>

</div>

Ve Velranech totiž byli klerikálové a v Lovernu rudí.

U Lípy se zastavili jako obvykle a Janek přerušil mlčení.

„Zejtra ráno, při druhém zvonění, se sejdeme u prádla,“ prohlásil hlasem, který měl znít pevně, ale z něhož přece jenom jakýmsi tremolem pronikala úzkost z pošmourné a velice nejisté, anebo spíš až příliš jisté budoucnosti.

„Jo,“ prohlásili prostě a kamenovaný Hejl mu mlčky stiskl pravici, zatímco malé stádečko se úprkem rozbíhalo po stezkách a cestičkách, které vedly k jejich příslušným domovům.

Když Janek dorazil k domu svého otce u horní studně, viděl ve světnici rozsvícenou petrolejovou lampu a mezerou mezi záclonami zjistil, že celá rodina už sedí u večeře.

Zachvěl se. Toto zjištění učinilo rázně konec jeho posledním na­dějím, že ho nikdo neuvidí v oděvu, který ho spíš obnažoval, než halil, a ve kterém se ocitl zvůlí přeneblahého osudu.

Uvědomil si však, že si to dřív nebo později odbýt musí, a rozhodnut, že přijme všecko se stoickým klidem, odstrčil závoru v kuchyni, prošel místností a otevřel dveře do světnice.

Jankův otec si považoval „zdělání“ tím víc, že ho sám byl zcela prost; jakmile znovu začal školní rok, vyžadoval od svého potomka ve studiu snaživost, která byla intelektuálním schopnostem žáka Janka zcela neúměrná. Občas si zašel do školy pohovořit si na toto téma se starým Simonem a doporučoval mu důrazně, aby toho jeho všiváka nešetřil a zvalchoval ho, kdykoliv uzná za vhodné. On že se ho určitě zastávat nebude jako jistí zpozdilí rodiče, „kteří nevědí, co je pro jejich děti dobrý“, a bude-li chlapec potrestán ve škole, zdvojnásobí on, otec, dávku doma.

Jak je vidět, měl Jankův otec o pedagogice názory velice ustálené a zásady tuze určité a uváděl je v praxi ne-li úspěšně, tedy alespoň nesmlouvavě.

Právě když večer napájel dobytek, zastavil se cestou u učitele, který pokuřoval ze své dýmky pod školním loubím blízko studny na návsi, a vyptával se, jak si jeho syn vede.

Dověděl se samozřejmě, že Janek mladší byl po škole až do půl páté, kdy bezvadně odříkal úkol, který ráno neuměl, což dokazovalo, že když chce… že ano…

„Parchant jeden!“ zvolal otec. „Víte, že si jakživa nepřinese domů žádnou knížku? Napařte mu úkoly, opisování, časování, co chcete! Jenom se nebojte, já si ho dnes večer vemu do parády!“

A v tomto duševním rozpoložení byl tedy ještě stále, když jeho syn překročil práh světnice.

Každý seděl na svém místě a měl už snědenou polévku. Otec, s čepicí na hlavě a nožem v ruce, chystal se každému na hromádku zelí naložit plátek slaniny, větší či menší, podle velikosti žaludku toho, komu byl určen. Vtom vrzly dveře a objevil se jeho syn.

„Tak ses přece jenom uráčil přijít!“ poznamenal napůl suše, napůl uštěpačně a jeho tón nevěstil nic dobrého.

Janek usoudil, že bude opatrnější neodpovídat, a odebral se na své místo na dolním konci stolu, nevěda ostatně nic o otcových záměrech.

„Sněz si polívku!“ zabručela matka, „beztak už je jako led.“

„A zapni si tu halenu, vypadáš jako kozí handlíř!“ poznamenal otec.

Janek si gestem stejně energickým jako neúčelným popotáhl ha­lenu, která mu sklouzla na záda, ale z dobře známých příčin si ne­zapnul nic.

„Povídám, aby sis zapnul halenu,“ opakoval otec. „A vůbec, kde ses flákal? Touhle dobou se přece nechodí ze školy!“

„Mně se ztratil háček,“ poznamenal Janek, vyhýbaje se přímé od­povědi.

„Ježíšku na křížku!“ zabědovala matka. „Jsou to ale dacani, tihle syčáci! Všecko rozbijou, všecko roztrhají, všecko zničí! Co z nich bude!“

„A co ty rukávy?“ přerušil ji znovu otec. „Knoflíky se ti taky ztratily?“

„Jo!“ doznal Janek.

Po tomto novém odhalení, které společně s pozdním příchodem vytvářelo situaci poněkud neobvyklou a abnormální, bylo podrobné vyšetřování nevyhnutelné.

Janek cítil, jak mu ruměnec stoupá až ke kořínkům vlasů.

Do pr…! To se budu mít po pěti!

„Pojď se ukázat sem do světla!“

Otec zvedl stínidlo lampy a před čtyřmi páry zkoumavých očí celé rodiny objevil se Janek v celém rozsahu své zkázy, zhoršené ještě chvatnými opravami, kterými ji ruce sice nadšené a ochotné, avšak příliš nešikovné, spíš dovršily, než zmírnily.

„U sta hromů! Ty ničemo! Ty grázle! Ty všiváku! Ty prevíte!“ hro­moval otec po každém novém objevu. „Ani jeden knoflík ani na triku, ani na košili, poklopec zapíchanej trnama, kalhoty na sichrhajcku, boty zavázaný provázkama!“

„Proboha, kdes byl, ty pacholku!“ burácel Janek otec, pochybující, že by občan tak spořádaný jako on mohl zplodit takového lumpa, zatímco matka bědovala nad věčnou dřinou, kterou jí ten dareba, ten uličník ničemná dennodenně přidělává.

„Snad si nemyslíš, že to takhle povedeš ještě dlouho,“ pokračoval otec, „že budu utrácet peníze na vychování a živení takového syčáka, jako jseš ty, kterej nic nedělá ani doma, ani ve škole, ani nikde jinde, jak jsem o tom zrovna dneska mluvil s tvým učitelem!“

„…!“

„Ale já tě naučím, ty lotře! Já ti ukážu, že polepšovny nejsou pro kočku. Jen počkej, ty raubíři!“

„…!“

„Za prvé nedostaneš žádnou večeři! Tak sakra, odpovíš mi, nebo ne? Kde ses tak zřídil?“

„…!“„Tak ty nic neřekneš, co, ty mizero, tak ty tak! No dobrá, no počkej, u sta hromů, však ty budeš zpívat, uvidíš!“

A otec Janek sáhl po načaté otepi dříví u krbu, vylovil odtamtud tlustý lískový prut, ohebný a tvrdý, serval z provinilce košili, stáhl kalhoty a uštědřil svému potomku, který se zmítal, svíjel, soptil, chroptěl a řval, řval, až se okna třásla, výprask, který i v životě takového kluka něco vydá.

Když byl rozsudek vykonán, dodal suše, tónem, který nepřipouštěl odmluvy:

„Teď si běž lehnout a hoď sebou, rozumíš! U sta hromů! A jestli něco uslyším…“

K smrti znavený Janek, s potlučenými údy, zadkem rozsekaným do krve a hučící hlavou, se natáhl na svůj kukuřičný slamník s matrací z ovesných plev; dlouho se převracel, dlouho, velice dlouho rozjímal a nakonec nad svou pohromou usnul.

</section>
