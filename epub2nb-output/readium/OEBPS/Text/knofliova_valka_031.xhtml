<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>knofliova_valka-28</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="knofliova_valka-28" xml:lang="cs-CZ">
		<div class="Z-kladn--textový-r-meček">
			<p id="_idParaDest-27" class="MLP_uroven2_kapitola ParaOverride-1">8 <br/>Potrestaný zrádce</p>
			<p class="MLP_citat ParaOverride-1">Že na ten smutek můj žádného léku není, mně <br/>touha po pomstě se oprávněnou zdá.</p>
			<p class="MLP_citat_autor ParaOverride-1">— MALHERBE (Na smrt svého syna)</p>
			<p class="MLP_text_bez1radku ParaOverride-1">„Co kdybysme si zašli k&#160;boudě?“ navrhl úskočně Souška v&#160;neděli po nešporách, když se všichni jeho druzi shromáždili u&#160;napajedla kolem generála.</p>
			<p class="MLP_text ParaOverride-1">Pajda se zachvěl radostí a&#160;ani v&#160;duchu mu nenapadlo, že je tajně pozorován.</p>
			<p class="MLP_text ParaOverride-1">Kromě čtyř vůdců, kteří se zúčastnili včerejší procházky, nevěděl ostatně nikdo, ani Bouřkové a&#160;Gambetta, v&#160;jakém stavu boudu najdou.</p>
			<p class="MLP_text ParaOverride-1">„Dneska se stejně bít nemůžeme,“ připomínal Hejl, „tak tam pojďme po donzéský cestě.“</p>
			<p class="MLP_text ParaOverride-1">Všichni souhlasili s&#160;oběma návrhy, a&#160;tak se malá armáda&#160;– klábosíc a&#160;netušíc ničeho zlého&#160;– vydala na cestu k&#160;pevnosti.</p>
			<p class="MLP_text ParaOverride-1">Janek šel podle svého zvyku v&#160;čele, Cinkal šel s&#160;výrazem učiněného neviňátka uprostřed oddílu blízko Pajdy, na kterého se však ani nepodíval, a&#160;v&#160;zadním voji, který pochod uzavíral, šli&#160;– nespouš­tějíce Pajdu z&#160;očí&#160;– Souška a&#160;Hejl, jejichž zranění se dobře léčila.</p>
			<p class="MLP_text ParaOverride-1">Pajdu zřejmě znepokojovaly myšlenky velice spletité, protože přesně nevěděl, co Velraňáci skutečně provedli. Co se v&#160;boudě zjistí? Jak by se tvářili Janek a&#160;Hejl a&#160;ostatní, kdyby… Občas se po nich po očku podíval a&#160;oči mu volky nevolky zářily zatajenou škodolibostí, na uzdě drženou radostí a&#160;také slabým pocitem strachu.</p>
			<p class="MLP_text ParaOverride-1">Co kdyby něco tušili? Ale jak by se to mohli dozvědět a&#160;hlavně mu to dokázat?</p>
			<p class="MLP_text ParaOverride-1">A&#160;tak šli dál a&#160;dál po lesní cestě. Souška se naklonil ke šplhači a&#160;řekl mu:</p>
			<p class="MLP_text ParaOverride-1">„Ty, Hejle, vzpomínáš si na ty havrany včera? Já bych tomu nebyl nikdy věřil. A&#160;přece je to pravda, že ty bestie někdy nosí smůlu!“</p>
			<p class="MLP_text ParaOverride-1">„Zeptej se Pajdy!“ odpověděl mu Hejl, který z&#160;nevysvětlitelných důvodů obrátil a&#160;stal se skeptickým. „Zeptej se ho, jestli dneska ráno viděl nějaký havrany. On vůbec netuší, že to víme, a&#160;neví, co ho čeká. No, podívej se na něho, podívej se na toho neřáda!“</p>
			<p class="MLP_text ParaOverride-1">„Ten má ale kuráž, co? Myslí si, že to má v&#160;suchu a&#160;že se mu nemůže nic stát.“</p>
			<p class="MLP_text ParaOverride-1">„Nesmíme ho nechat utýct!“</p>
			<p class="MLP_text ParaOverride-1">„Prosím tě, takovýho šmaťhu!“</p>
			<p class="MLP_text ParaOverride-1">„On náhodou běhá docela slušně, kobylák jeden!“ (Měl tím pravděpodobně na mysli samečka od kobylky.)</p>
			<p class="MLP_text ParaOverride-1">Na druhém konci bylo slyšet Boubelu:</p>
			<p class="MLP_text ParaOverride-1">„Já jenom nechápu, že ti Velraňáci sem pořád ještě lezou po všech těch nářezech, co jsme jim už dali.“</p>
			<p class="MLP_text ParaOverride-1">„Já myslím, že mají určitě taky nějakou skrýš,“ usoudil Janek. „Viděli jste to, když nesli ty Cinkalovy gatě. Když vylezli z&#160;lesa, tak už byli bez klacků.“</p>
			<p class="MLP_text ParaOverride-1">„No jo, oni jistě mají taky nějakou boudu,“ souhlasil Buřinka.</p>
			<p class="MLP_text ParaOverride-1">Na toto tvrzení reagoval Pajda němým pošklebkem, který neunikl ani Cinkalovi, ani Souškovi a&#160;Hejlovi.</p>
			<p class="MLP_text ParaOverride-1">„Tak co, už jseš si jistej?“ zašpital Souška.</p>
			<p class="MLP_text ParaOverride-1">„Jo,“ odpověděl Hejl. „Ten darebák! Bude se muset přiznat!“</p>
			<p class="MLP_text ParaOverride-1">A&#160;už vycházeli z&#160;lesa do úvozu, už byli nedaleko…</p>
			<p class="MLP_text ParaOverride-1">„Ježkovy zraky!“ zvolal náhle Janek a&#160;zastavil se. Podle dohody předstíral vztek a&#160;překvapení, jako by o&#160;ničem nevěděl.</p>
			<p class="MLP_text ParaOverride-1">A&#160;nato se strhla strašlivá vřava. Všichni křičeli, strkali do sebe, aby to všechno co nejrychleji obhlédli, a&#160;začal koncert divokých kleteb.</p>
			<p class="MLP_text ParaOverride-1">„Krucinálfagot, to snad ani není možný!“</p>
			<p class="MLP_text ParaOverride-1">„Prevíti zlořečení!“</p>
			<p class="MLP_text ParaOverride-1">„Kdo to mohl udělat?“</p>
			<p class="MLP_text ParaOverride-1">„Co poklad?“</p>
			<p class="MLP_text ParaOverride-1">„Nic! Není tu, co by se za nehet vešlo!“ chroptěl Bouřka.</p>
			<p class="MLP_text ParaOverride-1">„A&#160;naše střecha a&#160;naše šavle a&#160;naše konev a&#160;naše obrázky a&#160;postel a&#160;zrcadlo a&#160;stůl!“</p>
			<p class="MLP_text ParaOverride-1">„A&#160;co to koště?“</p>
			<p class="MLP_text ParaOverride-1">„To Velraňáci!“</p>
			<p class="MLP_text ParaOverride-1">„No určitě, kdo jinej!“</p>
			<p class="MLP_text ParaOverride-1">„Kdo ví?“ odvážil se poznamenat Pajda, aby taky něco řekl.</p>
			<p class="MLP_text ParaOverride-1">Všichni vešli dovnitř za vůdcem, jenom Souška a&#160;Hejl, ponuří a&#160;mlčenliví, střežili vchod s&#160;klacky v&#160;ruce jako Cherubín na prahu ztraceného ráje.</p>
			<p class="MLP_text ParaOverride-1">Janek nechal své vojáky naříkat, bědovat a&#160;skučet jako psy, když cítí smrt. On sám si zničeně sedl na zem vzadu u&#160;kamenů, které střežívaly poklad, a&#160;s&#160;hlavou v&#160;dlaních se napohled oddával svému zoufalství.</p>
			<p class="MLP_text ParaOverride-1">Nikomu se nechtělo pryč: křičeli a&#160;hrozili, pak se ale to křiklavé vzkypění uklidnilo a&#160;jejich mohutný, halasný a&#160;marný hněv ustoupil ochablosti, která následuje po všech nenapravitelných pohromách.</p>
			<p class="MLP_text ParaOverride-1">Souška a&#160;Hejl střežili dveře.</p>
			<p class="MLP_text ParaOverride-1">Janek konečně vstal, zvedl hlavu a&#160;všichni uviděli jeho bolem poznamenanou tvář a&#160;ztrhané rysy.</p>
			<p class="MLP_text ParaOverride-1">„To není možný!“ zařval. „To nemohli Velraňáci udělat úplně sami. Ne, to není možný, že se jim podařilo najít náš dům z&#160;ničeho nic. To není možný, někdo jim to musel říct!</p>
			<p class="MLP_text ParaOverride-1">Někdo je tady zrádce!“</p>
			<p class="MLP_text ParaOverride-1">A&#160;jeho obvinění dopadlo do toho velkého ticha jako šlehnutí biče na zmatené stádo.</p>
			<p class="MLP_text ParaOverride-1">Všichni vytřeštili oči a&#160;zamžikali. Ticho bylo ještě tíživější.</p>
			<p class="MLP_text ParaOverride-1">„Zrádce!“ opakovalo několik hlasů vzdálenou a&#160;slabou ozvěnou, jako by to bylo příliš obludné a&#160;nemožné.</p>
			<p class="MLP_text ParaOverride-1">„Zrádce! Jo!“ zahřměl Janek. „Mezi náma je zrádce a&#160;já ho znám!“</p>
			<p class="MLP_text ParaOverride-1">„Je tady!“ zaječel Souška a&#160;zamával svým klackem jako anděl zkázy.</p>
			<p class="MLP_text ParaOverride-1">„Dívejte se a&#160;uvidíte ho, toho zrádce!“ pokračoval Janek a&#160;zadíval se svýma vlčíma očima na Pajdu.</p>
			<p class="MLP_text ParaOverride-1">„To není pravda, to není pravda!“ blekotal křivonožka, který střídavě rudl, bledl a&#160;zelenal a&#160;který se před tímto němým obviněním rozechvěl jako osikový list a&#160;zavrávoral.</p>
			<p class="MLP_text ParaOverride-1">„Vidíte, že se ten zrádce prozrazuje sám. Zrádce je Pajda! Vidíte ho?“</p>
			<p class="MLP_text ParaOverride-1">„Ty Jidáši!“ zařval Gambetta rozrušený na nejvyšší míru, zatímco ho třesoucí se Bouřka chytil za rameno a&#160;začal s&#160;ním cloumat.</p>
			<p class="MLP_text ParaOverride-1">„To není pravda! To není pravda!“ zaprotestoval znovu Pajda. „Kdy bych jim to byl moh říct? Já se přece s&#160;Velraňákama nikdy nevidím! Já je ani neznám!“</p>
			<p class="MLP_text ParaOverride-1">„Budeš mlčet, ty lháři!“ skočil mu do řeči vůdce. „My víme všecko. Ve čtvrtek byla bouda nedotčená, tak ji museli vyplundrovat v&#160;pátek, protože včera už vypadala takhle. No řekněte, vy, co jste tady včera byli se mnou!“</p>
			<p class="MLP_text ParaOverride-1">„Přísaháme!“ prohlásili současně Hejl, Cinkal a&#160;Souška, pozvedávajíce předběžně nasliněnou pravici a&#160;plivajíce na zem, což byla nejslavnostnější forma přísahy.</p>
			<p class="MLP_text ParaOverride-1">„A&#160;ty nám to řekneš, ty mizero, nebo tě zaškrtím, rozumíš! Ty nám povíš, komu jsi to řek ve čtvrtek, když ses vracel z&#160;Baume. Ve čtvrtek jsi prodal svoje bratry!“</p>
			<p class="MLP_text ParaOverride-1">Surové zacloumání připomnělo vyděšenému Pajdovi jeho strašnou situaci.</p>
			<p class="MLP_text ParaOverride-1">„To není pravda, no!“ pokračoval v&#160;zapírání. „A&#160;když jste na mě takoví, tak já půjdu pryč.“</p>
			<p class="MLP_text ParaOverride-1">„Tady nikdo neprojde!“ zahromoval Souška a&#160;pozvedl svůj klacek.</p>
			<p class="MLP_text ParaOverride-1">„Zbabělci! Všichni jste zbabělci!“ odpověděl na to Pajda.</p>
			<p class="MLP_text ParaOverride-1">„Ty mrcho, ty šibeničníku!“ zařval Hejl. „Zradí nás to, nechá nás to okrást a&#160;ještě nám to bude nadávat!“</p>
			<p class="MLP_text ParaOverride-1">„Svažte ho!“ poručil úsečně Janek.</p>
			<p class="MLP_text ParaOverride-1">A&#160;než se tak stalo, chytil zajatce za límec a&#160;vydatně ho zfackoval.</p>
			<p class="MLP_text ParaOverride-1">„Souško, ty znáš dějiny Francie,“ prohlásil pak vážně, „tak nám řekni, jak se v&#160;těch dobrejch starejch časech donucovali viníci, aby se přiznali ke svejm činům.“</p>
			<p class="MLP_text ParaOverride-1">„Opalovaly se jim prsty na nohou.“</p>
			<p class="MLP_text ParaOverride-1">„Tak toho zrádce zujte a&#160;rozdělejte oheň!“</p>
			<p class="MLP_text ParaOverride-1">Pajda se zuřivě bránil.</p>
			<p class="MLP_text ParaOverride-1">„To si můžeš dělat, co chceš,“ upozornil ho vůdce, „nám neutečeš. Přiznáš se, darebáku?“</p>
			<p class="MLP_text ParaOverride-1">Z&#160;podpálené hromady mechu a&#160;suchého listí už stoupal hustý bílý dým.</p>
			<p class="MLP_text ParaOverride-1">„Jo,“ hlesl zděšeně Pajda, „jo, přiznám.“</p>
			<p class="MLP_text ParaOverride-1">A&#160;šmaťha, spoutaný provazy a&#160;kapesníky uprostřed hrozivého a&#160;zuřivého kruhu lovernských válečníků, doznal úryvkovitě, že se skutečně vracel z&#160;Baume s&#160;Pohánkem z&#160;Velran a&#160;jeho otcem, že se zastavili u&#160;nich doma na láhev vína a&#160;hlt kořalky, že se opil a&#160;že v&#160;tom stavu&#160;– nezamýšleje tím nic zlého&#160;– pověděl, kde je lovernská bouda.</p>
			<p class="MLP_text ParaOverride-1">„Heleď, nepokoušej se nám věšet na nos bulíky!“ přerušil ho Souška. „Já jsem si moc dobře všim, jak se šklebíš, když ses vracel z&#160;Baume. Tys náramně dobře věděl, co mluvíš! A&#160;když jsme teďka šli sem, tak jsme tě taky viděli. Tys to věděl! A&#160;to všecko proto, že máš vztek na Távku, že má radši Hejla. Není divu, že na tebe kašle! Ale řekni sám: co jsme ti po tý páteční aféře udělali? Ani jsme ti nezakázali chodit s&#160;náma do války! Tak proč ses nám tak sprostě pomstil? Pro to nemáš žádnou omluvu!“</p>
			<p class="MLP_text ParaOverride-1">„Tak!“ uzavřel Janek. „Utáhněte mu pouta, budeme ho soudit.“</p>
			<p class="MLP_text ParaOverride-1">Nastalo hluboké ticho.</p>
			<p class="MLP_text ParaOverride-1">Hejl a&#160;Souška, dva zlověstní žalářníci, stále ještě střežili práh. Proti Pajdovi se vztáhl mrak pěstí. Pajda pochopil, že od svých věznitelů nemůže čekat soucit a&#160;že chvíle nejvyššího trestu se blíží. Vzchopil se tedy ještě k&#160;zoufalé a&#160;strašné vzpouře a&#160;začal kopat, svíjet se a&#160;kousat.</p>
			<p class="MLP_text ParaOverride-1">Ale Gambetta a&#160;Bouřkové, kteří tu zastávali dozorce, byli chlapci silní a&#160;ramenatí a&#160;nedali si hned tak něco líbit, tím spíš, že vztek, šílený vztek, kterým jim rudly i&#160;uši, zdesateronásoboval jejich síly.</p>
			<p class="MLP_text ParaOverride-1">Pajdova zápěstí v&#160;jejich železném sevření záhy zmodrala a&#160;jeho nohy byly v&#160;okamžení svázány ještě těsněji. Pak ho hodili jako hromadu hadrů doprostřed boudy, právě pod díru v&#160;pobořené střeše, která byla ostatně postavena tak pevně, že ji Velraňáci přes všechno úsilí dokázali strhnout jen na jednom místě.</p>
			<p class="MLP_text ParaOverride-1">Janek jako vůdce začal.</p>
			<p class="MLP_text ParaOverride-1">„Bouda je v&#160;háji, naše skrýš je prozrazená, se vším se musí začít od začátku, ale to nic není. Jde o&#160;poklad, kterej je v&#160;čudu, a&#160;o&#160;čest, která je pošlapaná.</p>
			<p class="MLP_text ParaOverride-1">Čest si vydobydeme zpátky; každej ví, co vydají naše pěsti. Ale poklad, ten poklad měl cenu aspoň sto sou.</p>
			<p class="MLP_text ParaOverride-1">Pajdo,“ pokračoval vážně, „ty ses spolčil se zlodějema, ty jseš zloděj, ukrad jsi nám sto sou. Můžeš nám vrátit pět tolarů?“</p>
			<p class="MLP_text ParaOverride-1">Tato otázka byla čistě řečnická a&#160;Janek to věděl. Kdo z&#160;nich měl kdy sto sou, o&#160;kterých by rodiče nevěděli a&#160;kterých by se nemohli mocenskou přesilou zmocnit?</p>
			<p class="MLP_text ParaOverride-1">Nikdo!</p>
			<p class="MLP_text ParaOverride-1">„Já mám akorát tři sou,“ skučel Pajda.</p>
			<p class="MLP_text ParaOverride-1">„Ty svý tři sou si strč někam!“ zaječel Gambetta.</p>
			<p class="MLP_text ParaOverride-1">„Pánové,“ pokračoval slavnostně Janek, „je to zrádce a&#160;my ho budeme bez milosti soudit.“</p>
			<p class="MLP_text ParaOverride-1">„Bez nenávisti a&#160;bázně,“ opravil ho Souška, kterému v&#160;paměti vytanuly útržky vět z&#160;občanské výchovy.</p>
			<p class="MLP_text ParaOverride-1">„Přiznal se, že je vinnej, ale přiznal se jenom proto, že mu nic jinýho nezbejvalo, protože my jsme jeho zločin znali. K&#160;jakýmu trestu ho odsoudíme?“</p>
			<p class="MLP_text ParaOverride-1">„Podřezat!“ křičelo deset hlasů.</p>
			<p class="MLP_text ParaOverride-1">„Pověsit!“ ječelo deset jiných.</p>
			<p class="MLP_text ParaOverride-1">„Vymiškovat!“ radilo pár dalších.</p>
			<p class="MLP_text ParaOverride-1">„Vyřezat mu jazyk!“</p>
			<p class="MLP_text ParaOverride-1">Ale vůdce, který byl opatrnější a&#160;vzdor svému hněvu si podvědomě zachovával rozumnější představu o&#160;situaci a&#160;následcích jejich činu, je přerušil:</p>
			<p class="MLP_text ParaOverride-1">„Napřed mu uřežeme všecky knoflíky, abysme měli základ pro novej poklad. Tak nám aspoň částečně nahradí to, co nám jeho kamarádi Velraňáci ukradli.“</p>
			<p class="MLP_text ParaOverride-1">„Já mám nedělní šaty!“ lekl se odsouzenec. „Já nechci, já nechci, já to řeknu našim!“</p>
			<p class="MLP_text ParaOverride-1">„Jen si žaluj, kamarádíčku, aspoň bude švanda. Ale abys věděl, jen si zkus kecat, a&#160;já tě upozorňuju, že jestli budeš křičet moc nahlas, tak ti tu držku zacpeme šnuptychlem, jako jsme to už udělali Prckovi od Brodu!“</p>
			<p class="MLP_text ParaOverride-1">Protože však tyto hrozby Pajdu neumlčely, byla mu ústa ucpána roubíkem a&#160;byly mu uřezány všechny knoflíky.</p>
			<p class="MLP_text ParaOverride-1">„A&#160;to není všecko, sakra!“ pokračoval Souška. „Kdyby se zrádci udělalo jenom tohle, tak by to nestálo za řeč. Zrádce! Krucifix, vždyť je to zrádce! A&#160;zrádce nemá právo žít!“</p>
			<p class="MLP_text ParaOverride-1">„Zbičujem ho,“ navrhl Bouřka, „každej bude mít jednu ránu, protože nás poškodil všecky!“</p>
			<p class="MLP_text ParaOverride-1">A&#160;tak připoutali nahého Pajdu k&#160;pozůstatkům zničeného stolu.</p>
			<p class="MLP_text ParaOverride-1">„Začněte!“ nařídil Janek.</p>
			<p class="MLP_text ParaOverride-1">Jeden po druhém přistupovali Loverňáci s&#160;lískovkou v&#160;ruce k&#160;Pajdovi, který pod jejich ranami řval, jako když ho na nože bere. Na znamení opovržení a&#160;hnusu plivali mu na záda, na kříž, na stehna a&#160;na celé tělo.</p>
			<p class="MLP_text ParaOverride-1">Mezitím odešlo dvanáct bojovníků pod vedením Souškovým s&#160;odsouzencovými svršky.</p>
			<p class="MLP_text ParaOverride-1">Vrátili se, když byla operace u&#160;konce, na dlouhých prutech podali Pajdovi (zbavenému roubíku a&#160;odvázanému) různé části jeho oděvu, zbavené knoflíků, hojně pomočené a&#160;ještě jinak potřísněné lovernskými mstiteli. Nakonec mu ještě poradili:</p>
			<p class="MLP_text ParaOverride-1">„Běž si to dát spravit od Velraňáků!“</p>
		</div>
</body>
</html>