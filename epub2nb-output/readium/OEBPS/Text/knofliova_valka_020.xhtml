<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>knofliova_valka-17</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="knofliova_valka-17" xml:lang="cs-CZ">
		<div class="Z-kladn--textový-r-meček">
			<p id="_idParaDest-16" class="MLP_uroven2_kapitola ParaOverride-1">6 <br/>Krutá hádanka</p>
			<p class="MLP_text_bez1radku ParaOverride-1">I když jsem vybral tento titul, který zní jako vypůjčený od pana Paula Bourgeta, a&#160;na rozdíl od předchozích kapitol jsem místo nějakého slavného textu použil jakožto motta symbolického otazníku, prosím čtenáře či čtenářku, aby mi laskavě věřili, že jsem je nechtěl mystifikovat, aniž jsem se&#160;– a&#160;to zejména&#160;– chtěl pro následující stránky jakkoliv inspirovat u&#160;výše jmenovaného velevýtečného spisovatele. Nikomu ostatně není neznámo&#160;– a&#160;můj vynikající učitel Octave Mirabeau nás na to mnohokrát výslovně upozorňoval&#160;–, že duchem s&#160;pružností pana Paula Bourgeta se člověk stává teprve od sta tisíc roční renty. Opakuji tedy, že nemůže existovat žádný vztah mezi hrdiny distingovaného a&#160;slavného akademika a&#160;tou zdravou a&#160;divokou drobotinou, na jejíhož prostého a&#160;upřímného dějepisce jsem se pasoval já.</p>
			<p class="MLP_text ParaOverride-1">Když se Prcek vrátil, nemusel ani vypravovat, co se mu stalo. Melhuba viděl všecko nebo skoro všecko ze svého stromu. Nářez, léčku, knoflíkovou degradaci, útěk, nové zajetí, osvobození: přátelé s&#160;ním prostřednictvím Melhubovým spoluprožívali ty hrozné minuty utrpení, úzkosti a&#160;vzteku.</p>
			<p class="MLP_text ParaOverride-1">„Musíme mazat!“ řekl Třasořitka, který se necítil nikterak jistě a&#160;ve kterém trapná nehoda jeho velitele vyvolávala&#160;– aniž to přiznal&#160;– velice smutné vzpomínky.</p>
			<p class="MLP_text ParaOverride-1">„Napřed musíme Prcka oblíct,“ namítalo několik hlasů. A&#160;rozbalili uzlíček. Když rozvázali rukávy haleny, našli boty, punčochy, kazajku, triko, košili a&#160;čepici, ale kalhoty se neobjevovaly…</p>
			<p class="MLP_text ParaOverride-1">„Mý gatě! Kde jsou mý gatě?“ ptal se Prcek.</p>
			<p class="MLP_text ParaOverride-1">„V&#160;tom uzlíčku nejsou,“ prohlásil Melhuba. „Neztratils je náhodou, když jsi zdrhal?“</p>
			<p class="MLP_text ParaOverride-1">„Musíme je jít hledat.“</p>
			<p class="MLP_text ParaOverride-1">„Podívejte se, jestli je někde neuvidíte!“</p>
			<p class="MLP_text ParaOverride-1">Prohlíželi pozorně bojiště. Žádný cár ležící na zemi nenaznačoval, že jsou tam Prckovy kalhoty.</p>
			<p class="MLP_text ParaOverride-1">„Běž a&#160;vylez na strom,“ obrátil se Prcek na Melhubu, „možná že uvidíš, kam zapadly.“</p>
			<p class="MLP_text ParaOverride-1">Šplhač v&#160;tichu vylezl na svůj buk.</p>
			<p class="MLP_text ParaOverride-1">„Nic nevidím,“ prohlásil po chvilkovém pátrání.</p>
			<p class="MLP_text ParaOverride-1">„Nic…! Ne, nic…! A&#160;víš určitě, že sis je tam zabalil, když ses za tím keřem svlík?“</p>
			<p class="MLP_text ParaOverride-1">„To se ví, že jsem je měl,“ odpověděl znepokojený velitel.</p>
			<p class="MLP_text ParaOverride-1">„Kam se jenom mohly podět?“</p>
			<p class="MLP_text ParaOverride-1">„Hernajs! Ty svině!“ vykřikl Melhuba. „Poslouchejte, tak poslouchejte, vy všiváci!“</p>
			<p class="MLP_text ParaOverride-1">Velranští nastražili uši a&#160;skutečně uslyšeli, jak jejich vracející se nepřátelé zpívají z&#160;plných plic tento populární popěvek, méně revoluční než obvykle, zato ale zmíry přiléhavý:</p>
			<p class="MLP_verse_-I-_-12-12- ParaOverride-1">Mý kalhoty<br/>jsou rozbitý,<br/>když je nikdo nescelí,<br/>bude brzo vidět díru…<br/>v&#160;mejch kalhotách<br/>rozbitejch až strach…</p>
			<p class="MLP_text ParaOverride-1">Melhuba se nakláněl, kroutil, natahoval přes větve, aby viděl co nejdál, a&#160;vztekle ječel:</p>
			<p class="MLP_text ParaOverride-1">„Oni je mají, mají tvoje gatě, štípli ti je, mizerové mizerní, zloději zatracení! Já je vidím, uvázali si je na klacek jako prapor, už budou brzo u&#160;lomu.“</p>
			<p class="MLP_text ParaOverride-1">A&#160;posměšný popěvek dál doléhal k&#160;vyděšeným uším Prckovým a&#160;jeho tlupy.</p>
			<p class="MLP_verse_-I-_-12-12- ParaOverride-1">Když je nikdo nescelí,<br/>bude brzo vidět díru…<br/>v&#160;mejch kalhotách…</p>
			<p class="MLP_text ParaOverride-1">Velitelovy zorničky se rozšířily, víčka zamžikala, oči se zakalily, Prcek zbledl:</p>
			<p class="MLP_text ParaOverride-1">„To jsem teda namydlenej! Jak se vrátím domů? Co doma řeknu? Jak to udělám? Já si takhle netroufnu ukázat se ve vsi.“</p>
			<p class="MLP_text ParaOverride-1">„Budeš muset počkat až do tmy,“ hlesl někdo.</p>
			<p class="MLP_text ParaOverride-1">„Dostaneme všichni vynadáno, když se vrátíme pozdě,“ namítl Třasořitka. „Musíme se snažit na něco přijít.“</p>
			<p class="MLP_text ParaOverride-1">„Kdyby sis špendlíkama zapnul halenu,“ navrhl Melhuba, „tak by to možná nebylo tak moc vidět.“</p>
			<p class="MLP_text ParaOverride-1">Zavázali mu napřed boty provázkem a&#160;límec u&#160;košile zapnuli špendlíkem, pak to zkusili s&#160;halenou, ale „to se teda běžte vycpat“, jak říkal Tatti: halena nedosahovala ani k&#160;lemu košile, takže Prcek vypadal, jako by si na bílou (?) albu oblékl černou komži.</p>
			<p class="MLP_text ParaOverride-1">„Vypadá jako farář,“ poznamenal Tatti, „až na to, že ten to má obráceně.“</p>
			<p class="MLP_text ParaOverride-1">„Jo, jenomže faráři taky takhle neukazujou nohy,“ namítl Zimo­chcálek. „To teda, člověče, nejde.</p>
			<p class="MLP_text ParaOverride-1">Co kdyby sis oblík halenu jako sukni, a&#160;kdyby sis ji zavázal na zádech, tak by ti nebylo vidět zadnici; mohli bysme to tak udělat všichni a&#160;lidi by si mysleli, že je to nějaká sranda, a&#160;ty by ses dostal domů.“</p>
			<p class="MLP_text ParaOverride-1">„Jo, ale doma by mi řekli, abych si ji oblík, jak se patří, a&#160;uviděli by to natotata. Kamarádi, já to schytám!“</p>
			<p class="MLP_text ParaOverride-1">„Pojďme stejně aspoň k&#160;vesnici, je už pozdě, a&#160;když nepůjdeme na požehnání, tak si to vypijeme všichni,“ trval na svém Třasořitka.</p>
			<p class="MLP_text ParaOverride-1">Nebyla to špatná rada. Celá tlupa se pomalu a&#160;smutně šourala lesem a&#160;snažila se přijít na nějaký nápad, který by veliteli umožnil navrátit se bez přílišných protivenství ke svým larům a&#160;penátům.</p>
			<p class="MLP_text ParaOverride-1">Když sešli příkopem na kraj lesa, zastavili se u&#160;ohrady a&#160;zamysleli se.</p>
			<p class="MLP_text ParaOverride-1">Nic! Nikdo nemohl na nic přijít…</p>
			<p class="MLP_text ParaOverride-1">„Už budeme muset jít!“ naříkali bázlivci, kteří se obávali hněvu duchovního pastýře a&#160;otcovského výprasku.</p>
			<p class="MLP_text ParaOverride-1">„Přece tady nenecháme velitele samotnýho!“ rozhněval se Mel­huba, který byl tváří v&#160;tvář pohromě pln energie.</p>
			<p class="MLP_text ParaOverride-1">Prcek byl částečně vyděšený, částečně zpitomělý.</p>
			<p class="MLP_text ParaOverride-1">„Kdyby aspoň někdo mohl zajít k&#160;nám a&#160;proklouznout do tý zadní světnice! Tam jsou za almarou moje starý gatě. Kdybych měl aspoň ty!“</p>
			<p class="MLP_text ParaOverride-1">„Jo, kamaráde, a&#160;co když tam někdo půjde a&#160;načapá ho tvá máma nebo tvůj táta, co jim řekne? Určitě by se ho ptali, co tam pohledává, a&#160;třeba by si mysleli, že tam chce něco ukrást. Takový věci se nedají dělat!“</p>
			<p class="MLP_text ParaOverride-1">„Ježíšku na křížku! Co já si jenom počnu? Vy mě tu necháte samotnýho!“</p>
			<p class="MLP_text ParaOverride-1">„Neklej tak,“ pokáral ho Třasořitka, „rozpláče to Panenku Marii, a&#160;to nosí smůlu.“</p>
			<p class="MLP_text ParaOverride-1">„Jo, Panenka Maria prej dělá zázraky v&#160;Lourdech: kdyby mně teda aspoň poslala moje starý gatě!“</p>
			<p class="MLP_text ParaOverride-1">Bim, bam! Bim, bam! zazněl zvon zvoucí na požehnání.</p>
			<p class="MLP_text ParaOverride-1">„My už tu dýl zůstat nemůžeme, stejně to na nic není. My musíme jít!“ ozvaly se četné hlasy.</p>
			<p class="MLP_text ParaOverride-1">A&#160;polovina tlupy opustila svého vůdce, rozprchla se a&#160;pádila ke kostelu, aby nebyla potrestána farářem.</p>
			<p class="MLP_text ParaOverride-1">„Jak to navlíct, panebože? Jak to jenom navlíct?“</p>
			<p class="MLP_text ParaOverride-1">„Počkáme, až bude tma, no,“ utěšoval ho Melhuba. „Já zůstanu s&#160;tebou. Dostaneme nařezáno oba dva. Ale nemělo by žádnej smysl, aby s&#160;náma dostali vynadáno taky oni.“</p>
			<p class="MLP_text ParaOverride-1">„Ne, to by teda nemělo žádnej smysl,“ připustil Prcek. „Jděte na požehnání, jděte a&#160;modlete se k&#160;Panence Marii a&#160;ke svatýmu Mikuláši, abysme nedostali moc nasekáno.“</p>
			<p class="MLP_text ParaOverride-1">Nemusel jim říkat dvakrát… Zatímco všichni upalovali pryč, protože už bylo pozdě, podívali se Prcek s&#160;Melhubou na sebe.</p>
			<p class="MLP_text ParaOverride-1">Melhuba se najednou plácl přes hlavu.</p>
			<p class="MLP_text ParaOverride-1">„My jsme ale stejně pitomí! Já už jsem na to přišel!“</p>
			<p class="MLP_text ParaOverride-1">„Říkej, říkej honem,“ žadonil Prcek, visící na rtech svého přítele.</p>
			<p class="MLP_text ParaOverride-1">„Podívej, člověče: já k&#160;vám jít nemůžu, ale půjdeš tam ty!“</p>
			<p class="MLP_text ParaOverride-1">„…?“</p>
			<p class="MLP_text ParaOverride-1">„No jo, jasně, já si svlíknu gatě a&#160;halenu a&#160;vemeš si je ty. Proběhneš zadem domů, ty svoje roztrhaný hábky někde schováš, oblečeš si dobrý a&#160;ty moje mi přineseš zpátky. Řekneme, že jsme byli na houbách až někde u&#160;Chasalan a&#160;že jsme se dostali tak daleko, že jsme neslyšeli zvonit.“</p>
			<p class="MLP_text ParaOverride-1">No!</p>
			<p class="MLP_text ParaOverride-1">Prckovi se ten nápad zdál geniální a&#160;hned uvedl slova v&#160;čin. Mel­huba, který byl poněkud větší postavy než jeho přítel, mu navlékl kalhoty, ohrnul mu poněkud příliš dlouhé nohavice, přitáhl mu je vzadu o&#160;jednu dírku, převázal je na něm provázkem a&#160;doporučil mu, aby koukal honem mazat a&#160;hlavně aby se nikde neukazoval.</p>
			<p class="MLP_text ParaOverride-1">A&#160;zatímco Prcek pádil jako srnec podle zdí a&#160;plotů domů, aby tam vydobyl jiné kalhoty, schoval se Melhuba v&#160;lesním příkopu a&#160;díval se, div si oči nevykoukal, aby viděl, jestli má tato výprava nějakou naději na úspěch.</p>
			<p class="MLP_text ParaOverride-1">Prcek odběhl k&#160;rodnému domu, vlezl dovnitř oknem, našel kalhoty dosti podobné těm, o&#160;které přišel, obnošené šle a&#160;starou halenu; tkaničky vytáhl z&#160;nedělních bot a&#160;neztráceje čas s&#160;oblékáním vyskočil do sadu a&#160;odkvačil stejnou cestou za svým hrdinným druhem, který seděl za zdí na bobku, jektal zuby a&#160;svůj zimou zčervenalý zadek si halil co možná nejúže do tenké košile z&#160;režného plátna.</p>
			<p class="MLP_text ParaOverride-1">Když se uviděli, usmáli se na sebe tím širokým mlčenlivým úsměvem dobrých rudokožců z&#160;románů Fenimora Coopera a&#160;neztrácejíce ani minutu, vyměnili si svršky.</p>
			<p class="MLP_text ParaOverride-1">Když se oba zase navlékli do své osobní slupky, vrhl Prcek (konečně v&#160;košili s&#160;knoflíky, v&#160;čisté haleně a&#160;s&#160;tkaničkami v&#160;botách) neklidný a&#160;melancholický pohled na cáry svého oděvu.</p>
			<p class="MLP_text ParaOverride-1">Pomyslel si, že až je jeho matka objeví, dostane určitě nařezáno a&#160;vynadáno, a&#160;možná dokonce domácí vězení.</p>
			<p class="MLP_text ParaOverride-1">Poslední úvaha ho přivedla k&#160;energickému rozhodnutí.</p>
			<p class="MLP_text ParaOverride-1">„Máš sirky?“ zeptal se Melhuby.</p>
			<p class="MLP_text ParaOverride-1">„Jo,“ odpověděl Melhuba, „proč?“</p>
			<p class="MLP_text ParaOverride-1">„Dej mi jednu,“ řekl Prcek.</p>
			<p class="MLP_text ParaOverride-1">Položil halenu a&#160;košili, svědky své porážky a&#160;hanby a&#160;předměty svých obav pro budoucnost, na jakousi obětní hranici, rozškrtl fosfor o&#160;kámen a&#160;bez váhání je podpálil, aby tak navždy smyl vzpomínku na tento neblahý a&#160;zlořečený den.</p>
			<p class="MLP_text ParaOverride-1">„Já to navlíknu tak, abych si nemusel převlíkat gatě,“ odpověděl na Melhubovu otázku. „Mámě jaktěživ nenapadne, že jsou v&#160;čudu. Bude si spíš myslet, že se válejí někde za nábytkem i&#160;s&#160;mou halenou a&#160;košilí.“</p>
			<p class="MLP_text ParaOverride-1">Krutá hádanka byla rozluštěna, zapeklitý problém byl vyřešen, a&#160;tak oba, teď už klidně a&#160;jistě, vyčkali, až se ozvalo klekání. Pak se vmísili mezi své druhy, kteří šli z&#160;požehnání a&#160;byli celí udivení, když je viděli oba oblečené. A&#160;pak se vrátili domů, jako by také šli z&#160;požehnání.</p>
			<p class="MLP_text ParaOverride-1">Jestli farář nic neviděl, tak se to povedlo. Povedlo se to!</p>
			<p class="MLP_text ParaOverride-1">V&#160;Lovernu se zatím odehrával jiný výjev.</p>
			<p class="MLP_text ParaOverride-1">Když Lovernští dorazili k&#160;Velké lípě, padesát kroků od prvního stavení ve vesnici, zastavil Janek svou armádu a&#160;požádal o&#160;ticho.</p>
			<p class="MLP_text ParaOverride-1">„Po ulicích ten hadr nepotáhneme!“ prohlásil, ukázav pohledem na Prckovy kalhoty. „Lidi by se nás mohli začít ptát, kde jsme k&#160;nim přišli, a&#160;co bysme jim řekli?“</p>
			<p class="MLP_text ParaOverride-1">„Měli bysme je hodit někam do močůvky,“ radil Buřinka. „Stejně bych rád věděl, co Prcek řekne doma a&#160;jak mu asi jeho máma nasolí, když ho uvidí jít domů s&#160;holou zadnicí.</p>
			<p class="MLP_text ParaOverride-1">Jo, ztratit kapesník, založit někam čepici, rozbít dřevák, zasukovat tkaničku, to ještě ujde, to se člověku stane každej den, za to slízne pár pohlavků a&#160;ani to ne pokaždý… Ale ztratit gatě, to si říkejte, co chcete, to se tak často nestává.</p>
			<p class="MLP_text ParaOverride-1">Já bych, pánové, nechtěl bejt v&#160;jeho kůži!“</p>
			<p class="MLP_text ParaOverride-1">„To ho naučí!“ prohlásil Cinkal, jehož kapsy nadité tučnou kořistí věštily podstatné obohacení pokladu.</p>
			<p class="MLP_text ParaOverride-1">„Ještě dva tři takový úspěchy,“ plácl se přes stehno, „a&#160;nebudeme muset platit válečnej poplatek a&#160;budeme si za ty prachy moct uspořádat hostinu!“</p>
			<p class="MLP_text ParaOverride-1">„Ale co uděláme s&#160;těma kaťatama?“</p>
			<p class="MLP_text ParaOverride-1">„Zatím je necháme v&#160;Lípě!“ rozhodl Janek. „Zbytek si beru na starost já. Uvidíte zejtra. Jenom ne abyste kecali, víte. Nejste žádný drbny, tak koukejte držet jazyk za zuby. Já se postarám, abyste se zejtra pobavili. Ale kdyby se velebníček dověděl, že jsem to spískal já, tak by mě možná zase nepustil k&#160;prvnímu přijímání jako vloni, poněvadž jsem si umyl kalamář ve svěcený vodě.“</p>
			<p class="MLP_text ParaOverride-1">A&#160;jako pravý syn otce, který čte protiklerikální venkovské časopisy jako Probuzenou vesnici a&#160;Malého pokrokáře, dodal chlubně:</p>
			<p class="MLP_text ParaOverride-1">„Víte, ne že bych mu stál o&#160;tu jeho oplatku, ale to abych to měl za sebou jako všichni.“</p>
			<p class="MLP_text ParaOverride-1">„Co chceš udělat, Janku?“ ptali se ho přátelé.</p>
			<p class="MLP_text ParaOverride-1">„Povídám, že nic. Uvidíte zejtra ráno. Teďka se jde domů!“</p>
			<p class="MLP_text ParaOverride-1">Uložili tedy Prckovo výpalné do dutého nitra Velké lípy a&#160;šli domů.</p>
			<p class="MLP_text ParaOverride-1">„Vrať se sem po osmý!“ řekl Janek Hejlovi. „Pomůžeš mně.“</p>
			<p class="MLP_text ParaOverride-1">Hejl přisvědčil a&#160;oba přátelé se rozešli na večeři a&#160;připravit si úkoly&#160;–</p>
			<p class="MLP_text ParaOverride-1">Po jídle začal Jankův otec klimbat nad almanachem Velkého kulhavého posla ze Štrasburku, kde hledal, jaké bude počasí na příštím trhu ve Vercelech. Janek, který na tuto chvíli čekal, vstal a&#160;šel nenuceně ke dveřím.</p>
			<p class="MLP_text ParaOverride-1">Ale matka bděla.</p>
			<p class="MLP_text ParaOverride-1">„Kampak jdeš?“ zeptala se.</p>
			<p class="MLP_text ParaOverride-1">„Ale jdu se vyvenčit,“ odpověděl Janek přirozeně.</p>
			<p class="MLP_text ParaOverride-1">Nečekaje na další námitky vyšel ven a&#160;skokem, dá-li se to tak říct, byl u&#160;Velké lípy. Hejl, který na něho čekal, si navzdory tmě všiml, že Janek má vepředu na haleně zapíchaných několik špendlíků.</p>
			<p class="MLP_text ParaOverride-1">„Co budeme dělat?“ zeptal se, stejně připraven na všechno.</p>
			<p class="MLP_text ParaOverride-1">„Pojď!“ nakázal mu Janek, vytáhl kalhoty a&#160;roztrhl je na zadku i&#160;po délce obou nohavic.</p>
			<p class="MLP_text ParaOverride-1">Dorazili na kostelní náměstí, které bylo naprosto opuštěné a&#160;tiché.</p>
			<p class="MLP_text ParaOverride-1">„Podáš mi ty gatě,“ poručil Janek a&#160;vyhoupl se na roh zdi, kde začínala mříž uzavírající ta svatá místa.</p>
			<p class="MLP_text ParaOverride-1">Tam, kde velitel právě stál, byla socha jakéhosi světce (Janek měl za to, že svatého Josefa) a&#160;s&#160;nohama napůl obnaženýma. Stála na nízkém kamenném podstavci. Odvážný uličník byl ve vteřině až nahoře a&#160;usadil se, jak to nejlíp šlo, vedle manžela Svaté Panny. Hejl mu podal nahoru Prckovy kalhoty a&#160;Janek se jal do nich rychle oblékat „železného mužíka“. Obalil spodní údy sochy nohavicemi, které sepnul několika špendlíky, a&#160;pas&#160;– příliš široký a&#160;navíc rozpáraný&#160;– stáhl kolem boků svatého Josefa nadvakrát přeloženým kusem starého provázku.</p>
			<p class="MLP_text ParaOverride-1">Spokojen se svým dílem slezl pak dolů.</p>
			<p class="MLP_text ParaOverride-1">„Noci jsou studený,“ poznamenal mravoučně. „Takhle aspoň nebude svatýmu Josefovi zima na lejtka. Pánbíček bude rád a&#160;na poděkování nám dovolí, abysme nadělali ještě hodně zajatců. A&#160;teď pojďme na kutě, staroušku.“</p>
			<p class="MLP_text ParaOverride-1">Když na druhý den přišly na kostelní plácek stará Pottová, Velká Fémie, Griotka a&#160;ostatní babky, které se jako obvykle scházely na mši o&#160;sedmé, začaly se křižovat v&#160;hrůze nad takovým znesvěcením.</p>
			<p class="MLP_text ParaOverride-1">„Někdo oblík svatýho Josefa do kalhot!“</p>
			<p class="MLP_text ParaOverride-1">Kostelník, který sochu svlékal, zkonstatoval, že kalhoty nejsou nejčistší a&#160;nesou stopy nedávného používání. Nemohl však v&#160;tomto kusu oděvu poznat kalhoty žádného chlapce z&#160;farnosti.</p>
			<p class="MLP_text ParaOverride-1">Pátrání, které vedl se vší žádoucí rázností a&#160;rychlostí, nepřineslo žádné výsledky. Dotazovaní chlapci byli němí jako ryby nebo vyděšení jako telata a&#160;farář, který byl přesvědčen, že to je dílo nějakého tajného podvratného spolku, svolával příští neděli z&#160;kazatelny hromy a&#160;blesky na bezbožníky a&#160;sektáře, kterým nestačí, že pronásledují slušné lidi, ale ženou svou bohaprázdnost tak daleko, že se pokoušejí zesměšnit světce až v&#160;jejich svatém příbytku.</p>
			<p class="MLP_text ParaOverride-1">Lidé z&#160;Lovernu byli stejně užaslí jako jejich farář a&#160;nikdo v&#160;obci netušil, že svatý Josef byl oděn do kalhot Prcka od Brodu, dobytých v&#160;řádné bitvě lovernské armády proti velraňáckému ksindlu.</p>
		</div>
</body>
</html>