<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>knofliova_valka-12</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="knofliova_valka-12" xml:lang="cs-CZ">
		<div class="Z-kladn--textový-r-meček">
			<p id="_idParaDest-11" class="MLP_uroven2_kapitola ParaOverride-1">1 <br/>Válečný poklad</p>
			<p class="MLP_citat ParaOverride-1">Peníze jsou nervem války.</p>
			<p class="MLP_citat_autor ParaOverride-1">— BISMARCK</p>
			<p class="MLP_text_bez1radku ParaOverride-1">Na druhý den se přátelé cestou do školy dozvídali kousek po kousku příběh starého Zefirina. Vesnice plná pověstí vesele komentovala různé fáze tohoto bakchického putování: jen hlavní hrdina, chrápající těžkým spánkem opilce, nevěděl ještě nic o&#160;škodách způsobených v&#160;jeho domácnosti a&#160;o&#160;tom, jak jeho včerejší chování pod­kopalo jeho reputaci.</p>
			<p class="MLP_text ParaOverride-1">Na školním dvoře stála skupina těch velkých s&#160;Jankem uprostřed a&#160;smáli se, až se za břicho popadali; každý vykládal velice nahlas, aby to učitel slyšel, všechny ochechulózní pověsti, které kolovaly po ulicích, a&#160;všichni velice zdůrazňovali právě ty rujné a&#160;kluzké detaily: hrnec a&#160;postel. Ti, kteří neříkali nic, smáli se na celé kolo a&#160;jejich oči hrdě zářily vítězným ohněm, protože měli za to, že všichni více či méně spolupůsobili při této spravedlivé odplatě.</p>
			<p class="MLP_text ParaOverride-1">Hahá! Teď si Zefirin mohl otvírat hubu! Jaký respekt by, prosím vás, mohl budit chlap, který se ožírá tak, že se musí tahat namazaný jako kára z&#160;obecního hnojiště a&#160;kterému se kolečka zmátla tak důkladně, že považuje svou postel za veřejný záchodek a&#160;hrnec za nočník.</p>
			<p class="MLP_text ParaOverride-1">Jen ti největší a&#160;nejdůležitější bojovníci pokradmu vyžadovali vysvětlení a&#160;domáhali se detailů. Brzy se všichni dozvěděli, jaký podíl měl každý z&#160;těch osmi na díle pomsty.</p>
			<p class="MLP_text ParaOverride-1">A&#160;tak vyšlo najevo, že autorem nápadu s&#160;konvemi a&#160;se zápalkami byl Hejl, že Cinkal číhal na signál Gambettův a&#160;že všecky zásadní operace byly plodem fantazie Jankovy.</p>
			<p class="MLP_text ParaOverride-1">Ještě později zjistí stařík, že víno, které mu zůstalo v&#160;láhvi, chutná po petroleji; bude si lámat hlavu, která zatracená kočka mu strkala čumák do hrnce se sýrem, a&#160;proč je ten zbytek zadělávaného masa s&#160;cibulí tak slaný…</p>
			<p class="MLP_text ParaOverride-1">Ano, a&#160;to ještě nebylo všecko. Jen ať si znovu zkusí nas… totiž otravovat Janka a&#160;jeho vojsko! Dostane se mu ještě něčeho lepšího a&#160;důkladněji provedeného. Vůdce se totiž vskutku zanášel myšlenkou, že mu ucpe komín jílem, že mu rozebere vozík a&#160;stopí z&#160;něho kola a&#160;že mu bude každý večer po celý týden chodit „strouhat tašku“ (šprým spočívající v&#160;tom, že se silnou taškou škrábe o&#160;vnější stranu domovní zdi, což působí uvnitř tajemný hluk, o&#160;to tajemnější, že se zdá, jako by přicházel zevnitř, a&#160;přitom nelze objevit jeho původ), nemluvě ani o&#160;vyplenění jeho ovocného sadu a&#160;vydrancování jeho zelinářské zahrady.</p>
			<p class="MLP_text ParaOverride-1">„Dneska večer budeme mít klid,“ usoudil Janek. „Nebude si troufat vylízt z&#160;domu. Jednak je celej zboulovanej, jak po hlavě padal do těch příkopů, jednak má dost práce doma. A&#160;když má člověk tolik rachoty doma, nestrká nos do toho, co dělají jiní.“</p>
			<p class="MLP_text ParaOverride-1">„A&#160;to se budeme zase svlíkat donaha?“ dotazoval se Boubela.</p>
			<p class="MLP_text ParaOverride-1">„To se ví, že jo, když nás nebude nikdo otravovat!“ odvětil Janek.</p>
			<p class="MLP_text ParaOverride-1">„No, ono totiž včera večer nebylo nijak zvlášť teplo, člověče,“ opovážilo se namítnout několik hlasů, „než se zaútočilo, byli jsme zmrzlí jako drozdi.“</p>
			<p class="MLP_text ParaOverride-1">„Já měl kůži jako oškubaná slípka,“ prohlásil Cinkal, „a pinďourka tak scvrklýho, že už jsem tam neměl nic.“</p>
			<p class="MLP_text ParaOverride-1">„A&#160;Velraňáci taky dneska nemusejí přijít. Včera měli moc nahnáno, nevěděli, co se s&#160;nima děje. Mysleli si, že jsme spadli z&#160;měsíce.“</p>
			<p class="MLP_text ParaOverride-1">„Bodejť, tolik nahejch zadků, to musel bejt pohled pro strach!“ podotkl Souška.</p>
			<p class="MLP_text ParaOverride-1">„Dneska večer si budou určitě dávat zatraceně pozor, co by na ně mohlo vybafnout, a&#160;my bysme tam mohli taky klidně obrůst mechem!“</p>
			<p class="MLP_text ParaOverride-1">„A&#160;když dneska nepřijde Beduin, může přijít někdo jinej (on u&#160;Bašty určitě kecal) a&#160;tím spíš nás může načapat: každej není taková skleróza jako hlídač!“</p>
			<p class="MLP_text ParaOverride-1">„A&#160;vůbec, sakra! Já už se nahatej bít nebudu,“ prohlásil rozhodně Vokál, pozvedaje takto bez obalu prapor vzpoury anebo alespoň nesmlouvavého odporu.</p>
			<p class="MLP_text ParaOverride-1">Vážná věc! Byl podpořen četnými druhy, kteří se vždycky poslušně podvolovali Jankovým rozhodnutím. Důvod tohoto rozkolu spočíval v&#160;tom, že jim včera během útoku nejen bylo zima, ale navíc si tu někdo zapíchl do chodidla trn, tu někdo odřel palce o&#160;bodláčí anebo pořezal paty o&#160;kamení.</p>
			<p class="MLP_text ParaOverride-1">S&#160;takovou by celá armáda brzy kulhala! To by to vypadalo! Ne, vážně, to není žádný život!</p>
			<p class="MLP_text ParaOverride-1">Janek byl sám či skoro sám, kdo zastával opačný názor, a&#160;musel uznat, že způsob válčení, který tak vynášel do nebes, má skutečně zřejmé nevýhody a&#160;že by bylo dobře najít nějaký jiný.</p>
			<p class="MLP_text ParaOverride-1">„Ale co? Tak si něco vymyslete, když jste takoví chytrolíni!“ vybízel je, v&#160;duchu rozmrzelý nad tím, jak krátkodobý byl úspěch jeho nápadu.</p>
			<p class="MLP_text ParaOverride-1">„Mohli bysme se třeba bít v&#160;košili,“ navrhoval Souška. „Aspoň bysme uchránili haleny, a&#160;kdybysme si boty zavázali provázkama a&#160;kalhoty spíchali špendlíkama, mohli bysme se vrátit domů.“</p>
			<p class="MLP_text ParaOverride-1">„Jo a&#160;zítra ti to spočítá starej Simon, kterej ti řekne, že jseš nestyda, protože chodíš rozepnutej, a&#160;píchne to na tebe vašim, no! A&#160;kdo ti přišije knoflíky na košili a&#160;na triko? A&#160;co kšandy?“</p>
			<p class="MLP_text ParaOverride-1">„Ne, takhle se na to jít nedá! Buďto všecko, nebo nic! Když na sobě nechcete nemít nic, tak si musíme nechat všecko!“ rozhodl Janek.</p>
			<p class="MLP_text ParaOverride-1">„Jo,“ povzdechl si toužebně Souška, „kdybysme tak měli někoho, kdo by nám přišíval knoflíky a&#160;spravoval knoflíkový dírky!“</p>
			<p class="MLP_text ParaOverride-1">„A&#160;taky by ti kupoval tkaničky a&#160;podvazky a&#160;kšandy, co? A&#160;proč by tě nemohl dávat vyčurat, když už by byl jednou v&#160;tom, a&#160;utírat milospánovi zadnici, když se vyprášil, co?</p>
			<p class="MLP_text ParaOverride-1">Já vám říkám, že to, co potřebujeme, když nemůžete na nic přijít,“ pokračoval Janek, „to, co potřebujeme, jsou prachy!“</p>
			<p class="MLP_text ParaOverride-1">„Prachy?“</p>
			<p class="MLP_text ParaOverride-1">„No jasně, samozřejmě! Prachy! Za prachy se dají koupit fůry knoflíků a&#160;všech možnejch nití a&#160;jehel a&#160;háčků a&#160;kšandy a&#160;tkaničky do bot a&#160;guma a&#160;všecko, to si piště, prostě všecko!“</p>
			<p class="MLP_text ParaOverride-1">„To je teda sice pravda, ale aby se daly koupit všecky ty krámy, co říkáš, to by nám někdo musel dát moc peněz, aspoň takovejch sto sou!“</p>
			<p class="MLP_text ParaOverride-1">„Tudle, zlatý oči! Tolik nikdy neschrastíme!“</p>
			<p class="MLP_text ParaOverride-1">„Aby nám je někdo dal naráz, to určitě nedá, s&#160;tím se nemůže počítat, ale poslouchejte mě dobře,“ trval na svém Janek. „Já bych věděl jeden způsob, jak se dostat skoro ke všemu, co potřebujeme.“</p>
			<p class="MLP_text ParaOverride-1">„A&#160;jakej způsob bys…“</p>
			<p class="MLP_text ParaOverride-1">„Tak poslouchejte! To se přece nestane každej den, abysme padli do zajetí, a&#160;my taky zas někoho chytneme, jako Třasořitku a&#160;tak…“</p>
			<p class="MLP_text ParaOverride-1">„A&#160;tak co?“</p>
			<p class="MLP_text ParaOverride-1">„A&#160;tak si budeme nechávat knoflíky a&#160;háčky a&#160;kšandy toho velraňáckýho ksindlu; a&#160;místo co bysme tkaničky od bot přeřezávali, budem si je dávat stranou, abysme si udělali takovou malou zásobu.“</p>
			<p class="MLP_text ParaOverride-1">„Neříkej hop, dokud nepřeskočíš,“ přerušil ho Souška, který, ač mlád, byl už vzdělanec. „Když budeme chtít mít jistotu, že ty knoflíky máme, protože dřív nebo později je možná budeme potřebovat, tak bude nejlepší si je koupit.“</p>
			<p class="MLP_text ParaOverride-1">„A&#160;ty máš prachy?“ tázal se ironicky Boubela.</p>
			<p class="MLP_text ParaOverride-1">„Mám sedm sou v&#160;kasičce, v&#160;takový žábě, ale s&#160;těma se nedá počítat, ona je ta žába hned tak nevyplivne a&#160;máma ví přesně, kolik tam je, a&#160;má celej ten krám schovanej v&#160;kredenci. Říká, že mně za to chce o&#160;Velikonocích nebo na svatou Trojici koupit klobouk, a&#160;kdybych si z&#160;toho jeden lohnul, tak mě seřeže jak žito.“</p>
			<p class="MLP_text ParaOverride-1">„Panenko skákavá, takhle je to vždycky,“ zuřil Cinkal. „Když nám někdo dá nějakej ten sou, tak to nikdy není doopravdy pro nás. Za každou cenu se toho musejí zmocnit naši. Vykládají, jaký oběti pořád dělají, aby nás vychovali, a&#160;že to ohromně potřebujou, aby nám koupili košile a&#160;šaty a&#160;dřeváky a&#160;já nevím co všechno; jenomže já jim na ty háby kašlu, já bych chtěl, aby mi dali moje prachy, abych si moh koupit něco užitečnýho, co bych chtěl: čokoládu a&#160;kuličky a&#160;gumu do praku, no! Ale doopravdy má člověk jen ty prachy, který sem tam nějak schrastí, a&#160;ani ty nesmí moc dlouho tahat po kapsách!“</p>
			<p class="MLP_text ParaOverride-1">Zapískání přerušilo diskusi a&#160;školáci se seřadili u&#160;dveří do třídy.</p>
			<p class="MLP_text ParaOverride-1">„Víš,“ svěřil Bouřka Jankovi, „já mám dva sou, který jsou moje a&#160;o&#160;kterejch nikdo neví. Ty mi dal Theodul z&#160;Ouvan, když přišel k&#160;nám do mlejna a&#160;já jsem mu podržel koně. Theodul je náhodou moc prima chlap, ten mi vždycky něco dá… víš, kterej je Theodul, ne? Ten republikán, co brečí, když se nalízne!“</p>
			<p class="MLP_text ParaOverride-1">„Mlčte, Adonisi!“&#160;– Bouřkovo křestní jméno bylo totiž Adonis&#160;– okřikl ho starý Simon, „nebo vás potrestám.“</p>
			<p class="MLP_text ParaOverride-1">„Jdi někam!“ procedil Bouřka přes zuby.</p>
			<p class="MLP_text ParaOverride-1">„Co si to mumláte?“ vyšetřoval Simon, který zahlédl, že Bouřkovy rty se pohnuly. „Však ono se hned uvidí, jak vám pusa pojede, až se vás zeptám na vaše povinnosti vůči státu!“</p>
			<p class="MLP_text ParaOverride-1">„Neříkej nic,“ zasykl Janek, „já mám nápad.“</p>
			<p class="MLP_text ParaOverride-1">A&#160;všichni vešli do třídy.</p>
			<p class="MLP_text_-0-12- ParaOverride-1">Jakmile se Janek usadil na svém místě a&#160;rozložil si před sebe sešity a&#160;učebnice, vytrhl především velice obratně ze sešitu na poznámky prostřední dvojlist. Ten pak popřekládal a&#160;roztrhal na dvaatřicet stejných lístků, na které zhuštěně načrtl tuto životně závažnou otázku:</p>
			<p class="MLP_text_uprostred ParaOverride-1"><span class="MLP_znak_kurziva_11b">Mněl bisisu:</span> (Překlad: Měl bys sou?)</p>
			<p class="MLP_text_-12-0- ParaOverride-1">Na každý z&#160;těchto náležitě složených lístečků napsal pak jméno jednoho ze svých dvaatřiceti druhů, šťouchl prudce loktem do Cinkala, podstrčil mu pokradmu jedno po druhém těch dvaatřicet poselství a&#160;doprovodil je touto rozhodnou větou: „Pošli to sousedovi!“</p>
			<p class="MLP_text ParaOverride-1">Pak znovu napsal všech dvaatřicet jmen na velký list papíru, a&#160;zatímco se učitel tázal, ptal se i&#160;on očima postupně všech adresátů, jaká je odpověď na jeho otázku, a&#160;označoval křížkem ty, kteří odpověděli kladně, a&#160;vodorovnou čárkou ty, kteří odpověděli záporně. Pak spočítal křížky&#160;– bylo jich sedmadvacet.</p>
			<p class="MLP_text ParaOverride-1">To ujde! pomyslel si. A&#160;pohroužil se do hlubokých úvah a&#160;dlouhých výpočtů, aby sestavil plán, který se v&#160;hrubých linkách rýsoval v&#160;jeho mozku už několik hodin.</p>
			<p class="MLP_text ParaOverride-1">O&#160;přestávce ani nemusel své bojovníky svolávat. Všichni přišli okamžitě sami a&#160;stáli v&#160;kruhu kolem něho v&#160;koutku za klozety, zatímco ti mladí, kteří už byli zasvěceni, ale neměli právo ani mluvit, ani hlasovat, si hráli tak, že před nimi tvořili jakýsi ochranný val.</p>
			<p class="MLP_text ParaOverride-1">„Tak poslouchejte!“ začal vůdce vysvětlovat. „Je vás už sedmadvacet, co můžou platit, a&#160;to jsem nemoh poslat ten dopis každýmu. Je nás pětačtyřicet. Ať se přihlásí ti, kterejm jsem nepsal a&#160;co mají taky jeden sou. Zvedněte ruku!“</p>
			<p class="MLP_text ParaOverride-1">Zvedlo se osm rukou ze třinácti.</p>
			<p class="MLP_text ParaOverride-1">„To dělá sedmadvacet a&#160;osum. Počkejme, sedmadvacet a&#160;osum… osmadvacet, devětadvacet, třicet…,“ počítal na prstech.</p>
			<p class="MLP_text ParaOverride-1">„Pětatřicet, prosím tě!“ přerušil ho Souška.</p>
			<p class="MLP_text ParaOverride-1">„Pětatřicet! Víš to určité? To znamená pětatřicet sou. Pětatřicet sou není sto, to je fakt, ale je to hezkej počinek. No a&#160;teď si poslechněte, co navrhuju:</p>
			<p class="MLP_text ParaOverride-1">Jsme v&#160;republice, všichni jsou si rovný, všichni jsme kamarádi a&#160;bratři: Volnost! Rovnost! Bratrství! A&#160;musíme si všichni pomáhat, že jo, a&#160;koulet to tak, aby to dobře šlo. A&#160;tak odhlasujeme něco jako daň a&#160;uděláme si takovou kasičku a&#160;z&#160;tý si koupíme náš válečnej poklad. A&#160;poněvadž jsme si všichni rovný, tak každej zaplatí stejnej příspěvek a&#160;každej, kdo se dostane do maléru, bude mít právo na přišití knoflíčků a&#160;různý správky, aby doma nedostal vynadáno.</p>
			<p class="MLP_text ParaOverride-1">Máme tady Cinkalovu ségru Marii, která řekla, že přijde všecko pozašívat těm, co budou zajatý. Když bude někdo zajatej, nic nenaděláme. Nechá se ořezat, ani nemukne, a&#160;za půl hodiny půjde domů v&#160;pořádku, pozapínanej, pozašívanej a&#160;vyfintěnej. A&#160;kdo je vůl? Velraňáci!“</p>
			<p class="MLP_text ParaOverride-1">„Jo, to je prima! Jenomže co ty prachy, když žádný nemáme, Janku?“</p>
			<p class="MLP_text ParaOverride-1">„No, sakra, to nemůžete přinýst nějakou malou oběť pro Vlast? Nejste vy náhodou zrádci? Já navrhuju, abysme pro začátek dávali jeden sou měsíčně, a&#160;to hned od zítřka. Tak budeme mít hnedka něco. Později, až budeme bohatší a&#160;až naděláme nějaký zajatce, tak budeme dávat už jenom jeden sou za dva měsíce.“</p>
			<p class="MLP_text ParaOverride-1">„Safra, ty to bereš hákem, člověče! Jseš ty milionář nebo co? Jeden sou za měsíc? To jsou hrozný peníze. To nikdy nemůžu sehnat: kaž­dej měsíc jeden sou!“</p>
			<p class="MLP_text ParaOverride-1">„Jestli se každej nemůže trošínku obětovat, tak nemá smysl vést válku; to je lepší si přiznat, že máme v&#160;žilách bramborovou kaši a&#160;ne krev, sakra, francouzskou krev. Nejste vy náhodou Němčouři? Jo, nebo ne? Já nechápu, jak se někdo může rozmejšlet, jestli má dát všecko, co má, abysme si zajistili vítězství, já dám dokonce dva sou, jen co je budu mít.“</p>
			<p class="MLP_text ParaOverride-1">„…“</p>
			<p class="MLP_text ParaOverride-1">„Tak platí, a&#160;teď se bude hlasovat.“</p>
			<p class="MLP_text ParaOverride-1">Jankův návrh byl přijat pětatřiceti hlasy proti desíti. Proti němu hlasovalo samozřejmě těch deset, kteří nevlastnili požadovaný sou.</p>
			<p class="MLP_text ParaOverride-1">„Pokud jde o&#160;vás,“ obrátil se k&#160;nim Janek, „na to už jsem taky myslel, to vyřídíme ve čtyři v&#160;Pepiotově lomu, leda že bysme šli tam, co jsme se včera svlíkali. Jo, tam to budeme mít lepší a&#160;budeme tam mít větší klid.</p>
			<p class="MLP_text ParaOverride-1">Postavíme tam stráže, aby nás Velraňáci nepřekvapili, kdyby náhodou přece jenom přišli, ale já tomu nevěřím.</p>
			<p class="MLP_text ParaOverride-1">No tak, všecko bude v&#160;pořádku, dneska večer se to vyřeší.“</p>
		</div>
</body>
</html>