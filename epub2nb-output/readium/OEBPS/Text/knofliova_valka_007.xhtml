<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>knofliova_valka-4</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="knofliova_valka-4" xml:lang="cs-CZ">
		<div class="Z-kladn--textový-r-meček">
			<p id="_idParaDest-3" class="MLP_uroven2_kapitola ParaOverride-1">2 <br/>Diplomatické napětí</p>
			<p class="MLP_citat ParaOverride-1">Vyslanci obou mocností si vyměnili názory na problém Maroka.</p>
			<p class="MLP_citat_autor ParaOverride-1">— NOVINY (léto 1911)</p>
			<p class="MLP_text_bez1radku ParaOverride-1">Když se na vesnické zvonici rozezněl „druhý“, to znamená půl hodiny před posledním úderem zvonu ohlašujícím nedělní mši, dostavil se velký Janek v&#160;soukenné kazajce ušité z&#160;dědečkova kabátu, v&#160;nových drogetových kalhotách, ve šněrovacích botách, zašlých pod tlustým nánosem tuku, a&#160;v&#160;chlupaté čepici; Janek se dostavil, jak pravím, opřel se o&#160;zídku u&#160;obecního prádla a&#160;čekal tam na své voje, aby je zpravil o&#160;nejnovějších událostech a&#160;naprostém úspěchu podniku.</p>
			<p class="MLP_text ParaOverride-1">Před vchodem do Baštovy hospody postávalo s&#160;dýmkami v&#160;zubech několik mužů, kteří se chystali zaskočit si „na slzičku“, než půjdou do kostela.</p>
			<p class="MLP_text ParaOverride-1">Záhy dorazil i&#160;Hejl v&#160;kalhotách odřených v&#160;podkolení a&#160;s&#160;vázankou červenou jako hrdélko hejla; usmáli se na sebe; pak přišli oba Bouřkové s&#160;pátravým výrazem ve tváři; potom Gambetta, který ještě nic nevěděl, a&#160;Švidroň a&#160;Boubela, Souška, Vokál, Baňa a&#160;Pulec, zkrátka celá lovernská armáda v&#160;plném počtu celkem asi čtyřicet mužů.</p>
			<p class="MLP_text ParaOverride-1">Každý z&#160;pětice hrdinů z&#160;minulého dne začínal znova a&#160;znova, už alespoň podesáté, vyprávět o&#160;průběhu výpravy a&#160;jejich druzi s&#160;otevřenou pusou a&#160;svítícíma očima pili jejich slova, napodobovali jejich gesta a&#160;pokaždé bouřlivě tleskali.</p>
			<p class="MLP_text ParaOverride-1">Nato shrnul Janek celou situaci takto:</p>
			<p class="MLP_text ParaOverride-1">„Takhle aspoň uvidějí, jestli my jsme nějaký impotenti! Dneska odpoledne se určitě přikradou houštinama na Hůrku a&#160;budou si to s&#160;náma chtít rozdat a&#160;my tam všichni budeme a&#160;drobátko si je vy­půjčíme.</p>
			<p class="MLP_text ParaOverride-1">Budeme si muset vzít všecky praky. Klackama se zatěžovat nemusíme, prát se s&#160;nima nebudeme. Máme nedělní šaty, tak musíme dávat pozor, abysme se moc neušpinili, poněvadž bysme to doma schytali.</p>
			<p class="MLP_text ParaOverride-1">Jenom jim řekneme, co si myslíme.“</p>
			<p class="MLP_text ParaOverride-1">Třetí (poslední) zvonění je rozehnalo. Pomalu se loudali na svá obvyklá místa v&#160;lavičkách kaple svatého Josefa proti kapli Panny Marie, kde se usazovaly holky.</p>
			<p class="MLP_text ParaOverride-1">„Sakryš!“ zarazil se Hejl na prahu kostela, „já mám dneska mi­nistrovat, to mně velebníček vynadá!“</p>
			<p class="MLP_text ParaOverride-1">Nesmočil si ani ruku ve velké kamenné kropence, ve které se jeho vcházející kamarádi šplouchali a&#160;dělali vlny, a&#160;proběhl kostelní lodí jako zebra, aby na sebe co nejrychleji natáhl ministrantskou komži, ve které bude nosit kadidelnici.</p>
			<p class="MLP_text ParaOverride-1">Když při „Asperges me“ procházel mezi lavicemi s&#160;vědérkem svěcené vody, do kterého namáčel farář kropenku, nezdržel se a&#160;podíval se na své spolubojovníky.</p>
			<p class="MLP_text ParaOverride-1">Viděl, jak Janek ukazuje Boubelovi obrázek, který mu dala Cin­kalova sestra&#160;– květ tulipánu nebo kakostu (nebyla-li to ovšem maceška) s&#160;nápisem „Na památku“&#160;– a&#160;donchuansky na ně mrkl.</p>
			<p class="MLP_text ParaOverride-1">A&#160;pak si vzpomněl na svou dobrou přítelkyni Távku, které nedávno daroval perník koupený&#160;– za dva sou, prosím&#160;– na jarmarku ve Vercelu; hezké perníkové srdce, poseté červenými, modrými a&#160;žlutými cukrovými pupíčky a&#160;ozdobené nápisem, který mu připadal docela dobrý:</p>
			<p class="MLP_verse_-I-_-12-12- ParaOverride-1">Vám k&#160;nohám kladu srdce své,<br/>tak vemte si je&#160;— tady je!</p>
			<p class="MLP_text ParaOverride-1">Vyhledal ji očima v&#160;řadách děvčátek a&#160;viděl, že se na něho dívá. Vážnost jeho úřadu mu zapovídala úsměv, ale srdce mu poskočilo a&#160;s&#160;lehkým ruměncem se napřímil a&#160;sevřel pevně baňku se svěcenou vodou.</p>
			<p class="MLP_text ParaOverride-1">Tento pohyb neušel Souškovi, který upozornil Cinkala:</p>
			<p class="MLP_text ParaOverride-1">„Podívej, jak se Hejl naparuje. To je jasný, že po něm Távka pošilhává!“</p>
			<p class="MLP_text ParaOverride-1">A&#160;Hejl sám si pomyslel: Teď, když začala škola, budem se vidět častějc!</p>
			<p class="MLP_text ParaOverride-1">Ano… ale válka už byla vyhlášena!</p>
			<p class="MLP_text ParaOverride-1">Po nešporách shromáždil Janek své oddíly a&#160;promluvil jako vrchní velitel:</p>
			<p class="MLP_text ParaOverride-1">„Běžte si oblíct haleny, každej si vemte skrojek chleba a&#160;přijďte k&#160;Pepiotovu lomu dole pod Hůrkou.“</p>
			<p class="MLP_text ParaOverride-1">Rozprchli se jako hejno vrabců a&#160;za pět minut se jeden po druhém sbíhali k&#160;místu určenému generálem, každý s&#160;krajícem chleba v&#160;zubech.</p>
			<p class="MLP_text ParaOverride-1">„Nesmíme dál než k&#160;zatáčce!“ rozkázal Janek, vědom si své úlohy a&#160;pln starostlivosti o&#160;své vojsko.</p>
			<p class="MLP_text ParaOverride-1">„Tak ty myslíš, že přijdou?“</p>
			<p class="MLP_text ParaOverride-1">„Jinak by se ukázali jako pěkní sralbotkové,“ a&#160;na vysvětlenou svého příkazu vysvětloval:</p>
			<p class="MLP_text ParaOverride-1">„Je jich tam pár, co sebou umějí hodit, víte, vy, co máte těžký zadnice, slyšíš, Boubelo! No! Tak abyste se nedali nachytat.</p>
			<p class="MLP_text ParaOverride-1">Naberte si šutrů do kapes a&#160;pěkný oblázky dejte těm, co mají praky s&#160;gumičkou. A&#160;pozor, abyste je neztratili. Vylezeme až k&#160;Hájku.“</p>
			<p class="MLP_text ParaOverride-1">Obecní pozemek Hůrka, který se rozprostírá mezi teréským lesem na severovýchodě a&#160;velranským lesem na jihozápadě, je obdélníkový svah, dlouhý asi patnáct set metrů a&#160;široký osm set. Kraje obou lesů tvoří obě kratší strany obdélníku; kamenná zídka, lemovaná ještě živým plotem a&#160;chráněná hradbou hustého křoví, tvoří spodní hranici mezi svahem a&#160;pod ním ležícími políčky; neurčitou horní hranici tvoří opuštěné lomy, ztracené v&#160;pásu divokého lesního porostu s&#160;houštinami ořešáků a&#160;lísek, jejichž husté mlází se nikdy neprořezává. Celý svah je ostatně pokryt křovím, houštinami, mlázím a&#160;stromy, ojedinělými i&#160;ve skupinkách, které z&#160;celého pozemku tvoří ideální bojiště.</p>
			<p class="MLP_text ParaOverride-1">Pozvolna stoupající štěrkovaná cesta, vedoucí z&#160;Lovernu, protíná obdélník v&#160;poloviční úhlopříčce a&#160;pak, nějakých padesát metrů od kraje velranského lesa, tvoří ostrou zatáčku, která umožňuje naloženým povozům, aby se bez velké námahy dostaly až na hřeben.</p>
			<p class="MLP_text ParaOverride-1">Smyčku zatáčky vyplňuje velká houština dubů, trnek, cesmín, ořešáků a&#160;lísek: říká se jí Hájek.</p>
			<p class="MLP_text ParaOverride-1">Spodní stranu cesty lemují povrchové lomy, kde pracují Pepiot, zvaný Křivonožka, a&#160;Gustl, zvaný Krajánek (kteří si po pár skleničkách říkají podnikatelé), a&#160;někdy Abel, zvaný Krysa.</p>
			<p class="MLP_text ParaOverride-1">Pro děti to byly jedině vynikající a&#160;nevyčerpatelné zásobárny stře­livem.</p>
			<p class="MLP_text ParaOverride-1">A&#160;na tomto osudném prostoru&#160;– stejně vzdáleném od obou vesnic&#160;– se řezaly, mrskaly a&#160;kamenovaly celé generace Loverňáků a&#160;Velraňáků, protože boje začínaly znova a&#160;znova každý podzim a&#160;zimu.</p>
			<p class="MLP_text ParaOverride-1">Lovernští obyčejně přitáhli až k&#160;zatáčce a&#160;zastavili se u&#160;ohybu cesty, i&#160;když druhá strana i&#160;velranský les patřily ještě k&#160;jejich obci, ale les už byl docela blízko nepřátelské vsi a&#160;sloužil příslušníkům protivného tábora jako ústupový prostor a&#160;útočiště v&#160;případě pronásledování, což rozzuřovalo Janka:</p>
			<p class="MLP_text ParaOverride-1">„Pokaždý to vypadá, jako by nás napadli, sakra!“</p>
			<p class="MLP_text ParaOverride-1">Neuplynulo tedy ani pět minut od chvíle, kdy každý snědl svůj chleba, a&#160;přeborník ve šplhu Hejl, který hlídkoval ve větvích velkého dubu, hlásil nějaké podezřelé pohyby na nepřátelské hranici.</p>
			<p class="MLP_text ParaOverride-1">„Neříkal jsem to?!“ konstatoval Janek. „Schovejte se, ať si myslejí, že jsem sám! Já je budu chvilku poštívat! Na! Na! Vem si! A&#160;kdyby se za mnou náhodou rozběhli a&#160;chtěli mě chytit… tak hop!“</p>
			<p class="MLP_text ParaOverride-1">A&#160;Janek vylezl ze svého trnkového krytu a&#160;diplomatická výměna názorů se zapředla v&#160;obvyklé formě:</p>
			<p class="MLP_text ParaOverride-1">(Nechť mi na tomto místě čtenář nebo čtenářka dovolí malé odbočení a&#160;radu. Péče o&#160;historickou pravdivost mě nutí, abych používal jazyka, který není právě obvyklý na dostizích ani v&#160;salónech. Nepociťuji žádnou hanbu ani výčitky svědomí nad tím, že ho zde obnovuji, opravňuje mě k&#160;tomu příklad mého mistra Rabelaise. Poněvadž však pánové Fallières nebo Bérenger nemohou být přirovnáváni k&#160;Františku&#160;I., ani já ke svému slavnému vzoru, a&#160;protože jsou také jiné časy, doporučuji jemným uším a&#160;citlivým duším, aby přeskočily pět nebo šest stránek. A&#160;vracím se k&#160;Jankovi.)</p>
			<p class="MLP_text ParaOverride-1">„Tak se ukaž, ty srágoro, ty padavko, ty babo, ty ňoumo! Jestli nejseš zbabělec, tak ukaž tu svou špinavou držku, ty ksindle!“</p>
			<p class="MLP_text ParaOverride-1">„Pojď taky trochu blíž, chcíplotino, ať si tě prohlídnu!“ odtušil nepřítel.</p>
			<p class="MLP_text ParaOverride-1">„To je Prcek od Brodu,“ hlásil Hejl, „ale vidím taky Melhubu a&#160;Křivo­nožku a&#160;Tatiho a&#160;Třasořitku: je jich tam jako much.“</p>
			<p class="MLP_text ParaOverride-1">Když Janek vyslechl tuto zprávu, pokračoval:</p>
			<p class="MLP_text ParaOverride-1">„Ty mamlase, tys vykřikoval, že Loverňáci jsou impotenti, co! Já jsem ti ukázal, jestli my jsme nějaký impotenti! Potřebovali jste všecky vaše podolky, abyste smazali, co jsem vám napsal na vrata od kostela! Takoví poserové jako vy by se na něco takovýho nezmohli!“</p>
			<p class="MLP_text ParaOverride-1">„Tak pojď blíž, ty velká hubo, když jseš takovej chytrolín: máš jenom tu velkou hubu a&#160;nohy, abys je moh vzít na ramena!“</p>
			<p class="MLP_text ParaOverride-1">„Pojď na půl cesty, hadrníku jeden! Z&#160;toho, že tvůj táta omakával kravám koule na jarmarcích, z&#160;toho jsi nezbohat!“</p>
			<p class="MLP_text ParaOverride-1">„A&#160;co ty? Ta barabizna, co v&#160;ní bydlíte, je zamořená hypotékama až po střechu!“</p>
			<p class="MLP_text ParaOverride-1">„Ty jseš hypotéka, žebráku! Kdypak si vezmeš to žebradlo po dědečkovi a&#160;půjdeš dobejvat cizí dveře Otčenášema?“</p>
			<p class="MLP_text ParaOverride-1">„U&#160;nás to není jako v&#160;Lovernu, kde slípky chcípají hlady i&#160;o&#160;žních!“</p>
			<p class="MLP_text ParaOverride-1">„A&#160;vám ve Velranech chcípají i&#160;vši na hlavě, jenomže se neví, jestli je to z&#160;hladu nebo z&#160;otrávení.“</p>
			<p class="MLP_verse_-I-_-12-12- ParaOverride-1">Velraňáci, <br/>darebáci, <br/>táhnou z&#160;hor <br/>černej mor.</p>
			<p class="MLP_text ParaOverride-1">„Ohé! Ohé! Ohé!“ zahlaholil za svým vůdcem sbor lovernských bojovníků, kteří se už nedokázali déle schovávat ani potlačovat své nadšení a&#160;hněv.</p>
			<p class="MLP_text ParaOverride-1">Prcek od Brodu nezůstal dlužen odpověď:</p>
			<p class="MLP_verse_-I-_-12-12- ParaOverride-1">Loverňáci, <br/>hajdaláci, <br/>z&#160;čerta hovno sežerou, <br/>pak se z&#160;toho poserou.</p>
			<p class="MLP_text ParaOverride-1">Nyní byla řada na Velranských, kteří uvítali zběsilým nadšením a&#160;dlouhým libozvučným Hej! Hej! slova svého generála.</p>
			<p class="MLP_text ParaOverride-1">Salvy nadávek vyletovaly na jedné i&#160;druhé straně v&#160;poryvech i&#160;ve smršti; když se oba stejnou měrou rozparádění vůdcové počastovali nadávkami, klasickými i&#160;moderními:</p>
			<p class="MLP_text ParaOverride-1">„Ty šašku počmáraná!“</p>
			<p class="MLP_text ParaOverride-1">„Ty vozembouchu nenažraná!“ atd. atd., vrátili se k&#160;prastarému způsobu a&#160;začali si s&#160;obvyklou nepodložeností metat do tváří nejnesmyslnější a&#160;nejpodlejší obvinění ze svého repertoáru:</p>
			<p class="MLP_text ParaOverride-1">„Hej! Vzpomeň si, jak tvá máma napšoukala do guláše, aby ti udělala omáčku!“</p>
			<p class="MLP_text ParaOverride-1">„A&#160;ty zas, jak si tvoje řekla nunvářovi o&#160;bejčí koule, aby ti z&#160;nich uvařila salát!“</p>
			<p class="MLP_text ParaOverride-1">„Vzpomeň si, jak tvůj táta jednou říkal, že by bylo lepší chovat tele než takovýho prevíta, jako jseš ty!“</p>
			<p class="MLP_text ParaOverride-1">„A&#160;ty zas, jak tvá máma říkala, že by radši kojila krávu než tvou sestru, protože by z&#160;ní aspoň neměla rajdu!“</p>
			<p class="MLP_text ParaOverride-1">„Má sestra,“ odpověděl jiný, který žádnou neměl, „má sestra tluče máslo, až bude tlouct hovno, přijď si olíznout tlouk;“ nebo: „Má sestra je pokrytá břidlicí, aby na ni nemohly lézt takový potvory jako ty!“</p>
			<p class="MLP_text ParaOverride-1">„Pozor!“ varoval Hejl. „Melhuba začíná střílet z&#160;praku.“</p>
			<p class="MLP_text ParaOverride-1">A&#160;vskutku: oblázek zahvízdal vzduchem nad hlavami, které odpověděly uštěpačným chechtáním, a&#160;krupobití střel brzo přeškrtalo nebe z&#160;jedné i&#160;z&#160;druhé strany, zatímco se zpěněný a&#160;bez ustání mohutnící příval rujných nadávek dále přeléval mezi Hájkem a&#160;okrajem lesa, neboť repertoár jedněch i&#160;druhých byl stejně hojný jako bujně vybraný.</p>
			<p class="MLP_text ParaOverride-1">Byla však neděle: obě strany byly oděny ve svátečních svršcích a&#160;žádný&#160;– vojevůdci o&#160;nic víc než prostí vojáci&#160;– nestál o&#160;to, aby jejich lad a&#160;spořádanost vystavil nebezpečí tak hrozivých půtek.</p>
			<p class="MLP_text ParaOverride-1">Toho dne se celá bitva také omezila na tuto výměnu názorů, dá-li se to tak nazvat, a&#160;na dělostřelecký souboj, který nezpůsobil na jedné ani na druhé straně vážné oběti.</p>
			<p class="MLP_text ParaOverride-1">Jakmile začal zvon z&#160;velranského kostela zvonit na požehnání, dal Prcek od Brodu své armádě povel k&#160;ústupu, neopomenuv s&#160;poslední nadávkou a&#160;posledním oblázkem vmést svým nepřátelům do tváře i&#160;tuto nejstrašnější provokaci:</p>
			<p class="MLP_text ParaOverride-1">„Zejtra se tu zase shledáme, vy impotenti loverňácký!“</p>
			<p class="MLP_text ParaOverride-1">„Teď zdrháš, zbabělče!“ posmíval se mu Janek. „Jen počkej, počkej zejtra, jak vám to nandáme, ksindlové!“</p>
			<p class="MLP_text ParaOverride-1">A&#160;poslední salva kamení pozdravila ústup Velranských do příkopu, kterým se vraceli domů.</p>
			<p class="MLP_text ParaOverride-1">Obecní hodiny v&#160;Lovernu se zpožďovaly, nebo byl odsunut začátek požehnání, takže i&#160;Lovernští využili toho, že nepřátelé zmizeli, a&#160;dohodli se na bitevním plánu pro zítřejší zápas.</p>
			<p class="MLP_text ParaOverride-1">Cinkal dostal geniální nápad.</p>
			<p class="MLP_text ParaOverride-1">„Pět nebo šest se nás musí schovat tady do křoví, než přijdou, a&#160;ani se nehnout, a&#160;pak se vrhneme na prvního, kterej se mihne ne moc daleko, a&#160;toho uneseme.“</p>
			<p class="MLP_text ParaOverride-1">Velitel okamžitě schválené zálohy vybral pět nejmrštnějších bojovníků, kteří ho budou doprovázet, zatímco ostatní zaútočí zpříma, a&#160;všichni se vrátili do vesnice s&#160;duší překypující bojovým zápalem a&#160;prahnoucí po odvetě.</p>
		</div>
</body>
</html>