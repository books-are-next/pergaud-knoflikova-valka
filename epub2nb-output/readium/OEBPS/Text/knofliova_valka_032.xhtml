<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>knofliova_valka-29</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="knofliova_valka-29" xml:lang="cs-CZ">
		<div class="Z-kladn--textový-r-meček">
			<p id="_idParaDest-28" class="MLP_uroven2_kapitola ParaOverride-1">9 <br/>Tragické návraty</p>
			<p class="MLP_citat ParaOverride-1">Sténání mučedníků, nářek trýzněných <br/>jsou bezpochyby symfonie opojná…</p>
			<p class="MLP_citat_autor ParaOverride-1">— CH. BAUDELAIRE (Květy zla)</p>
			<p class="MLP_text_bez1radku ParaOverride-1">Pajda, vyproštěný z&#160;pout, se zadkem rozbitým do krve, s&#160;tváří staženou bolestí a&#160;s&#160;očima hrůzou vytřeštěnýma dostal přímo pod nos nelibě páchnoucí balík toho, co byly kdysi jeho šaty. Celá armáda s&#160;vůdci v&#160;čele ho pak ponechala jeho osudu a&#160;důstojně opustila boudu. Šli o&#160;kus dál, na jisté opuštěné a&#160;skryté místo, aby tam porokovali, co třeba udělat v&#160;tak naléhavé a&#160;trapné situaci.</p>
			<p class="MLP_text ParaOverride-1">Nikdo z&#160;nich si nelámal hlavu nad tím, co se stane s&#160;odhaleným, ztrestaným, zřezaným, znectěným a&#160;smrdutým zrádcem. Byla to jeho věc: měl, co si zasloužil, a&#160;to se ještě říká kdoví jestli. Vzteklé skřeky a&#160;škytání a&#160;vzlyky trpitele doléhaly k&#160;jejich uším, ale oni jich vůbec nedbali.</p>
			<p class="MLP_text ParaOverride-1">Pajda přišel za chvíli poněkud k&#160;sobě a&#160;vzal nohy na ramena, takže jeho vzlykání a&#160;skučení a&#160;vytí poznenáhlu sláblo, až nebylo slyšet vůbec nic.</p>
			<p class="MLP_text ParaOverride-1">Janek nařídil:</p>
			<p class="MLP_text ParaOverride-1">„Musíme si z&#160;boudy vzít všecko, čeho se ještě dá použít, a&#160;prozatím to schovat někam jinam.“</p>
			<p class="MLP_text ParaOverride-1">Dvě stě metrů odtud byla v&#160;mlází malá prohlubeň, která sice nemohla nahradit jeskyni ztracenou Pajdovou vinou, ale mohla z&#160;nedostatku lepšího řešení prozatímně posloužit jako úkryt pro trosky toho, co bylo palácem lovernské armády.</p>
			<p class="MLP_text ParaOverride-1">„Všecko se musí přenést sem!“ rozhodl se Janek. A&#160;většina tlupy se okamžitě pustila do záchranných prací.</p>
			<p class="MLP_text ParaOverride-1">„Strhněte taky zídku,“ dodal, „odneste střechu a&#160;zazděte zásoby dříví. Nesmí tam bejt nic vidět.“</p>
			<p class="MLP_text ParaOverride-1">Udělil rozkazy, a&#160;zatímco se řadoví vojáci zabývali těmito předepsanými hrubými, ale naléhavými pracemi, rokoval s&#160;ostatními vůdci: s&#160;Hejlem, Souškou, Cinkalem, Boubelou, Bouřkou a&#160;Gambettou.</p>
			<p class="MLP_text ParaOverride-1">Byla to dlouhá a&#160;tajuplná konference.</p>
			<p class="MLP_text ParaOverride-1">Budoucnost a&#160;přítomnost tu byla srovnána s&#160;minulostí bez lítosti a&#160;nářků. Především se však přetřásala otázka znovunabytí pokladu.</p>
			<p class="MLP_text ParaOverride-1">Ten poklad byl určitě v&#160;boudě Velraňáků a&#160;ta bouda byla někde v&#160;lese. Ale jak ji najít? A&#160;hlavně kdy ji hledat?</p>
			<p class="MLP_text ParaOverride-1">V&#160;úvahu přicházel jen Gambetta, který bydlel na Vršku, a&#160;někdy také Bouřka, občas zaneprázdněný ve mlýně. Ti dva si mohli najít obhajitelné důvody ke školní absenci, aniž by se vydávali v&#160;nebezpečí okamžité nebezpečné kontroly.</p>
			<p class="MLP_text ParaOverride-1">Gambetta nezaváhal ani na okamžik.</p>
			<p class="MLP_text ParaOverride-1">„Já budu chodit za školu tak dlouho, jak to bude nutný. Prolezu les křížem krážem i&#160;do vejšky, nenechám tam nepropátranou ani píď, dokud jim nezničím jejich boudu a&#160;nedostanu zpátky náš pytlík.“</p>
			<p class="MLP_text ParaOverride-1">Bouřka prohlásil, že kdykoliv se bude moci ke Gambettovi připojit, setká se s&#160;ním v&#160;Pepiotově lomu asi půl hodiny před začátkem vyučování.</p>
			<p class="MLP_text ParaOverride-1">Jakmile skončí Gambettovo pátrání zdárně a&#160;Lovernští dobudou zpátky svůj poklad, vystaví se nová bouda na místě, které se určí později po důkladném bádání.</p>
			<p class="MLP_text ParaOverride-1">Prozatím se armáda spokojila tím, že kryla návrat Bouřků do Olšiny: doprovodili je až k&#160;Menelotovic plotu před hliňákem Jana Baptisty.</p>
			<p class="MLP_text ParaOverride-1">Zbylý materiál byl přenesen a&#160;válečníci se znovu seskupili kolem svých vůdců.</p>
			<p class="MLP_text ParaOverride-1">Jménem Rady oznámil Janek, že válka se přerušuje až do data, které bude určeno, jakmile se zase sežene všechno, čeho je zapotřebí.</p>
			<p class="MLP_text ParaOverride-1">Nejdůležitější rozhodnutí si Velká Rada nechávala opatrně pro sebe.</p>
			<p class="MLP_text ParaOverride-1">Pak ještě zahladili co možná nejdůkladněji všechny stopy vedoucí od staré boudy k&#160;novému úkrytu, a&#160;protože se slunce sklánělo k&#160;západu, rozhodli se, že se vrátí do vsi, netušíce, jaké tam v&#160;této chvíli panuje pobouření.</p>
			<p class="MLP_text ParaOverride-1">Rekruti hrající v&#160;kuželky, chlapi srkající víno v&#160;Baštově hospodě, kmotry spěchající k&#160;sousedce na táčky, dívky vyšívající či háčkující za záclonami v&#160;oknech, všechno povyrážející se a&#160;odpočívající lovernské obyvatelstvo bylo náhle vylákáno či lépe řečeno vytaženo na ulici strašlivým řevem, nelidskými skřeky nešťastníka, který je u&#160;konce svých sil a&#160;který co nevidět padne a&#160;vypustí duši. A&#160;každý se s&#160;očima vytřeštěnýma úzkostí dohadoval, co se děje.</p>
			<p class="MLP_text ParaOverride-1">A&#160;tu se na zkratce vynořil Pajda, kulhající víc než kdy jindy, utíkající a&#160;řvoucí, tak jak je vůbec jenom možné řvát; Pajda nahý či skoro nahý, protože na sobě měl jen košili a&#160;na nohou boty bez tkaniček. Přes ruku nesl dvě hromádky svršků a&#160;smrděl a&#160;zapáchal víc než šestatřicet zahnívajících zdechlin.</p>
			<p class="MLP_text ParaOverride-1">První, kteří mu přiběhli v&#160;ústrety, zprvu ucouvli a&#160;zacpali si nos. Když si pak trochu zvykli, přece se přiblížili a&#160;vyděšeně se vyptávali:</p>
			<p class="MLP_text ParaOverride-1">„Co se děje?“</p>
			<p class="MLP_text ParaOverride-1">Pajda měl zadek rozšvihaný do krve, po hýždích mu ještě stékaly plivance, jeho v&#160;sloup obrácené oči už neměly slz, slepené vlasy mu na hlavě trčely jako ježčí bodliny a&#160;třásl se jako uschlý list, který co nevidět upadne z&#160;větve a&#160;bude odnesen větrem.</p>
			<p class="MLP_text ParaOverride-1">„Co je? Co je?“</p>
			<p class="MLP_text ParaOverride-1">Pajda nemohl nic říct: škytal, chroptěl, svíjel se, trhal hlavou, byl bez vlády.</p>
			<p class="MLP_text ParaOverride-1">Jeho otec a&#160;matka přiběhli a&#160;odnesli ho napůl ve mdlobách domů, kam za nimi zvědavě pospíchala celá ves.</p>
			<p class="MLP_text ParaOverride-1">Ovázali Pajdovi zadek, umyli ho, namočili jeho šaty do vědra v&#160;kůlně, uložili ho do postele, nahřáli mu cihly, džbánky a&#160;láhve a&#160;nalévali ho čajem, kávou a&#160;grogem tak dlouho, až přestal škytat, trochu se uklidnil a&#160;zavřel oči.</p>
			<p class="MLP_text ParaOverride-1">Za čtvrt hodiny se trochu zotavil, otevřel oči a&#160;začal vyprávět svým rodičům, jakož i&#160;mnoha ženským, které byly u&#160;jeho lože, co se sběhlo v&#160;boudě. Přitom se však pečlivě vyhnul vysvětlení příčiny, která mu vynesla tak barbarské zacházení: totiž své zrady.</p>
			<p class="MLP_text ParaOverride-1">Řekl však všechno ostatní: zaprodal všechna tajemství lovernské armády, vyprávěl o&#160;bitvách na Hůrce, zmínil se o&#160;zabavených knoflících a&#160;válečném příspěvku, odhalil všechny Jankovy fígle, udal všechny jeho rady, očernil Hejla, jak nejvíc mohl, řekl o&#160;ukradených prknech, zcizených hřebících a&#160;vypůjčeném nářadí, o&#160;hostině, o&#160;ukradené kořalce, o&#160;vínu, jablkách a&#160;cukru, o&#160;sprostých písničkách a&#160;jak jim na zpáteční cestě bylo zle, co spískali Beduinovi a&#160;jak oblékli svatého Josefa do Prckových kalhot, zkrátka všecko, všecičko. Ulevil si, vypovídal se, pomstil se a&#160;nato usnul s&#160;horečkou a&#160;divokými sny.</p>
			<p class="MLP_text ParaOverride-1">Návštěvnice se začaly po špičkách rozcházet, po jedné či po malých skupinkách, zastavujíce se ještě na chvíli, aby si prohlédly zajímavého maroda. Ale čekaly na sebe na prahu, a&#160;když se zase všechny shromáždily, daly se do vzrušeného rokování, začaly se rozčilovat, až se rozpálily do divokého vzteku: ukradená vajíčka, uzmuté knoflíky, vyfouknuté hřebíky, nepočítaje ani to, o&#160;čem se ještě neví… Zakrátko nebyla ve vsi ani kočka&#160;– pokud se vůbec dalo předpokládat, že ta půvabná zvířata jsou natolik nevychovaná, že naslouchají rozmluvám svých paní&#160;–, která by nevěděla o&#160;té hrozné aféře.</p>
			<p class="MLP_text ParaOverride-1">Ti lumpové! Ti pacholci! Ti pobudové! Ti darebáci! Ti grázli!</p>
			<p class="MLP_text ParaOverride-1">Jen počkejte, až se ten náš vrátí domů! Já mu to spočítám!</p>
			<p class="MLP_text ParaOverride-1">Však já tomu našemu dám taky na pamětnou!</p>
			<p class="MLP_text ParaOverride-1">Takoví usmrkanci! Co si to dovolujou!</p>
			<p class="MLP_text ParaOverride-1">Jako by to ani děti nebyly!</p>
			<p class="MLP_text ParaOverride-1">Našeho vyplatí táta!</p>
			<p class="MLP_text ParaOverride-1">Jenom počkejte, až se vrátí!</p>
			<p class="MLP_text ParaOverride-1">Lovernští chlapci však nijak nepospíchali domů a&#160;byli by pospíchali ještě míň, kdyby mohli tušit, jaký rozruch způsobil mezi jejich rodičovstvem návrat Pajdův a&#160;všechna jeho odhalení.</p>
			<p class="MLP_text ParaOverride-1">Ještě jste je neviděli?</p>
			<p class="MLP_text ParaOverride-1">Ne! Jaký klukoviny to asi tropí!</p>
			<p class="MLP_text ParaOverride-1">Otcové se vraceli domů poklidit dobytek, založit mu, odvést ho k&#160;napajedlu a&#160;znovu mu podestlat. Nekřičeli tolik jako jejich manželky, ale čela měli svraštělá a&#160;tvrdý pohled v&#160;očích.</p>
			<p class="MLP_text ParaOverride-1">Otec Pajda se zmínil o&#160;nemoci, o&#160;soudním sporu a&#160;o&#160;odškodném. A&#160;jakmile šlo o&#160;to, že by měli solit, to bylo, panečku, hned zle. Však také v&#160;hloubi duše i&#160;nahlas slibovali svým výhonkům fantastický výprask.</p>
			<p class="MLP_text ParaOverride-1">„Už jsou tady!“ hlásila Hejlova matka, která stála na nájezdu u&#160;stodoly a&#160;zacláněla si rukou oči proti slunci.</p>
			<p class="MLP_text ParaOverride-1">A&#160;hned nato se chlapci také skutečně objevili na cestě blízko studně. Vraceli se ve skupinkách, v&#160;družném hovoru jako obvykle.</p>
			<p class="MLP_text ParaOverride-1">„Koukej mazat domů!“ velel svému synovi úsečně otec Cinkal, který právě napájel dobytek.</p>
			<p class="MLP_text ParaOverride-1">„Ty taky, Janku, a&#160;ty jakbysmet. Hejle! Tatínek už tě třikrát volal!“ dodal ještě.</p>
			<p class="MLP_text ParaOverride-1">„No jo, my už jdem,“ odpověděli nenuceně oba velitelé.</p>
			<p class="MLP_text ParaOverride-1">A&#160;hned bylo vidět na všech stranách, na všech prazích matky a&#160;otce, kteří křičeli na své syny a&#160;nakazovali jim, aby se ihned vrátili domů.</p>
			<p class="MLP_text ParaOverride-1">Bouřkové a&#160;Gambetta skoro okamžitě osaměli a&#160;rozhodli se, když to tak viděli, že se také vrátí do svých domovů. Ale netrvalo dlouho a&#160;zastavili se: Gambetta na cestě na Vršek a&#160;Bouřkové za posledním baráčkem ve vsi.</p>
			<p class="MLP_text ParaOverride-1">Ze všech stavení v&#160;obci ozýval se křik, řev, spílání, chroptění, mlaskavé kopance, dunivé žďuchance, rachot padajících židlí a&#160;hroutícího se nábytku, vyděšené vytí prchajících psů a&#160;klepání padacích dvířek u&#160;kočičích děr, zkrátka nejúděsnější rámus, jaký si lidské ucho umí představit.</p>
			<p class="MLP_text ParaOverride-1">Člověk by řekl, že se všude najednou navzájem vraždí.</p>
			<p class="MLP_text ParaOverride-1">Gambetta stál nehybně, se srdcem sevřeným, a&#160;poslouchal.</p>
			<p class="MLP_text ParaOverride-1">Byly to… ano, byly to hlasy jeho přátel: řev Jankův, skučení Souškovo, bučení Hejlovo, vytí Cinkalovo, kvikot Boubelův, pláč a&#160;skřípění zubů těch ostatních. Byli biti, byli řezáni, byli tlučeni, byli mláceni!</p>
			<p class="MLP_text ParaOverride-1">Co to jenom mohlo znamenat?</p>
			<p class="MLP_text ParaOverride-1">A&#160;Gambetta se vrátil zadem přes ovocné sady, netroufaje si jít kolem Leonovy trafiky, kde bylo pár zatvrzelých starých mládenců: pokuřovali ze svých dýmek, podle křiku posuzovali jednotlivé údery a&#160;ironicky porovnávali sílu různých otcovských pěstí.</p>
			<p class="MLP_text ParaOverride-1">Uviděl oba Bouřky, kteří také stáli a&#160;s&#160;vyvalenýma očima a&#160;vlasy hrůzou zježenými naslouchali jako zajíci při honu.</p>
			<p class="MLP_text ParaOverride-1">Slyšíš to? Slyšíte to?</p>
			<p class="MLP_text ParaOverride-1">Ti je řežou? Ale proč?</p>
			<p class="MLP_text ParaOverride-1">„Kvůli Pajdovi!“ řekl Bouřka. „Vsadil bych se, že je to kvůli Pajdovi. No jasně, před chvilkou se vrátil do vsi, třeba přišel tak, jak byl, i&#160;s&#160;těma zadělanejma šatama, a&#160;určitě všecko vyzvonil.“</p>
			<p class="MLP_text ParaOverride-1">„Možná že ten syčák vykecal vůbec všecko!“</p>
			<p class="MLP_text ParaOverride-1">„Tak to dostaneme taky nářez, až se to dovědí naši!“</p>
			<p class="MLP_text ParaOverride-1">„Jestli neřek žádný jména a&#160;jestli se o&#160;tom bude u&#160;nás mluvit, tak řekneme, že jsme při tom nebyli.“</p>
			<p class="MLP_text ParaOverride-1">„Posluchej! Poslouchej!“</p>
			<p class="MLP_text ParaOverride-1">Ze všech stavení se linuly litanie nadávek a&#160;hrozeb, křiku a&#160;řevu; stoupaly, mísily se a&#160;naplňovaly ulici děsivou kakofonií, pekelným sabatem, učiněným koncertem zatracenců.</p>
			<p class="MLP_text ParaOverride-1">Celá lovernská armáda&#160;– od generála po nejposlednějšího vojáčka, od největšího po nejmenšího, od nejprohnanějšího po nejmazanějšího&#160;– všichni dostávali nářez a&#160;otcové při něm věru neměřili dvakrát (protože padla zmínka o&#160;penězích!). Padaly tedy facky a&#160;kopance, nezahálely boty a&#160;dřeváky, karabáče ani klacky. Pletly se do toho i&#160;matky, neoblomné a&#160;nelítostné, když šlo o&#160;velké peníze, zatímco sestry, které stranily bratrům, s&#160;krvácejícím srdcem plakaly, naříkaly a&#160;žadonily, aby rodiče pro takovou hloupost nemordovali jejich milé bratříčky.</p>
			<p class="MLP_text ParaOverride-1">Marie Cinkalová chtěla zakročit přímo. Matka jí s&#160;rozmachem vlepila dva pořádné pohlavky a&#160;pohrozila jí:</p>
			<p class="MLP_text ParaOverride-1">„Ty se nepleť do toho, po čem ti nic není, huso jedna. A&#160;jestli ještě jednou od sousedek uslyším, že se ometáš kolem toho sígra Janka, tak se budeš mít po pěti!“</p>
			<p class="MLP_text ParaOverride-1">Marie jí chtěla odpovědět, po novém páru pohlavků od otce ji však přešla chuť, schovala se tedy v&#160;koutku a&#160;tiše se rozplakala.</p>
			<p class="MLP_text ParaOverride-1">Vylekaní Bouřkové a&#160;Gambetta se rozutekli, každý na svou stranu. Předtím se jenom dohodli, že Bouřka půjde na druhý den ráno do školy, aby vyzvěděl, co se stalo, a&#160;v&#160;úterý se připojí ke Gambettovi, který bude na Hůrce hledat boudu Velranských, a&#160;poví mu, jak se věci mají.</p>
		</div>
</body>
</html>