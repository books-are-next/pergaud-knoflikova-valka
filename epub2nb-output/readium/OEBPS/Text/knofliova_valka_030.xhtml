<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>knofliova_valka-27</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="knofliova_valka-27" xml:lang="cs-CZ">
		<div class="Z-kladn--textový-r-meček">
			<p id="_idParaDest-26" class="MLP_uroven2_kapitola ParaOverride-1">7 <br/>Vydrancovaný poklad</p>
			<p class="MLP_citat ParaOverride-1">A&#160;na pahorku tam je v&#160;rozvalinách chrám…</p>
			<p class="MLP_citat_autor ParaOverride-1">— J.-M. DE HEREDIA (Trofeje)</p>
			<p class="MLP_text_bez1radku ParaOverride-1">Chlapci na Pajdu nezanevřeli ani kvůli jeho hádce, ani kvůli jeho pokusům o&#160;vydírání a&#160;udavačským snahám u&#160;starého Simona.</p>
			<p class="MLP_text ParaOverride-1">Stačilo jim, že si to odskákal a&#160;byl potrestán. S&#160;ním si vždycky budou umět poradit, a&#160;tak mu (až na několik nenapravitelných jako Souška a&#160;Cinkal) celá armáda i&#160;s&#160;Hejlem prominula onen sice politováníhodný, ale koneckonců dost běžný výstup, který v&#160;kritickém okamžiku málem zasel do lovernského tábora símě neshody a&#160;nesváru.</p>
			<p class="MLP_text ParaOverride-1">Pajda této shovívavosti sice využíval, ale přesto neodzbrojil. Byl neústupný a&#160;tvrdohlavý jako beran. Měl stále na srdci (i když už ne na tvářích) Hejlovy pohlavky, karcer starého Simona, svědectví celé armády proti sobě a&#160;hlavně tu nenávist vůči Jankovu harcovníkovi a&#160;pobočníkovi, nenávist, která se rodí ze strašlivé žárlivosti nešťastného soka v&#160;lásce. A&#160;tohle všechno jim nikdy, nikdy nepromine, to ne!</p>
			<p class="MLP_text ParaOverride-1">Na druhé straně si uvědomil, že pro něho bude snazší tajně se mstít a&#160;stražit různé léčky na všechny Loverňáky dohromady a&#160;Hejla zvlášť, bude-li dál bojovat v&#160;jejich řadách. A&#160;tak se také připojil k&#160;armádě, jakmile vypršel jeho trest.</p>
			<p class="MLP_text ParaOverride-1">Nezúčastnil se sice oné slavné bitvy, ve které byly Cinkalovy kalhoty ztraceny a&#160;znovu dobyty jako nějaká proslulá reduta, ale nehodlal se proto oběsit jako ten dobrý Crillon. Byl však na Hůrce ve dnech následujících a&#160;prospěl svým skromným a&#160;nenápadným dílem při velkých střeleckých soubojích i&#160;při bouřlivých a&#160;křiklavých výpadech, které po nich obvykle následovaly.</p>
			<p class="MLP_text ParaOverride-1">Měl nezkalenou radost, že nebyl zajat, když viděl, jak tu ti, tu oni (protože je nenáviděl všechny do jednoho) zajali několik válečníků z&#160;protivného tábora, které pak poslali zpátky a&#160;kteří se vrátili v&#160;žalostném stavu.</p>
			<p class="MLP_text ParaOverride-1">Pajda tedy zůstával opatrně v&#160;zadním voji a&#160;smál se v&#160;duchu, když byl zajat nějaký Loverňák, a&#160;nahlas, když to byl nějaký Velraňák. Poklad plnil svou funkci, dá-li se to tak říct. Všichni (a&#160;Pajda stejně jako ostatní) odkládali před návratem domů své zbraně v&#160;boudě a&#160;ověřovali stav kasičky, který kolísal podle vítězství nebo proher: stoupal s&#160;počtem nadělaných zajatců, klesal tehdy, když bylo třeba povyspravit jednoho či více (což bylo vzácné) těch, co sami do zajetí upadli.</p>
			<p class="MLP_text ParaOverride-1">Tento poklad byl radost a&#160;pýcha Jankova i&#160;všech Loverňáků, byla to jejich útěcha v&#160;neštěstí, jejich lék proti zoufalství, jejich posila v&#160;pohromě. Pajda si jednoho dne pomyslel:</p>
			<p class="MLP_text ParaOverride-1">Co kdybych jim ho sebral a&#160;zahodil! Ti by mrkali na drát! A&#160;byla by to prvotřídní pomsta!</p>
			<p class="MLP_text ParaOverride-1">Ale Pajda byl opatrný. Napadlo ho, že by ho mohli vidět, kdyby se tam v&#160;okolí potuloval sám, že by na něho mohlo padnout podezření a&#160;pak…! Pak by se dalo od Jankovy spravedlnosti a&#160;hněvu očekávat všecko.</p>
			<p class="MLP_text ParaOverride-1">Ne, on sám poklad vzít nemůže.</p>
			<p class="MLP_text ParaOverride-1">Co kdybych to vyzvonil tátovi? říkal si.</p>
			<p class="MLP_text ParaOverride-1">Jo, to by bylo ještě horší. To by se poznalo okamžitě, odkud vítr vane, a&#160;trestu už by se nedalo uniknout vůbec.</p>
			<p class="MLP_text ParaOverride-1">Ne, to není ono!</p>
			<p class="MLP_text ParaOverride-1">Ale přesto se k&#160;tomu jeho duch a&#160;myšlenky stále vracely: cítil dobře, že tady je třeba uhodit, tak to půjde do živého!</p>
			<p class="MLP_text ParaOverride-1">Ale jak? Jak? To je to!</p>
			<p class="MLP_text ParaOverride-1">Však měl dost času: příležitost se možná naskytne sama.</p>
			<p class="MLP_text ParaOverride-1">Příští čtvrtek ráno se Pajdův otec se synem vydali na trh do Baume. Do starého povozu s&#160;korbou zapřáhli letitou kobylu Srnku a&#160;sedli si dopředu na otep slámy: vzadu leželo na čerstvé podestýlce šestinedělní telátko v&#160;pytli, ze kterého mu čouhala jen vyjevená hlava. Otec Pajda je prodal baumskému řezníkovi a&#160;využíval návštěvy trhu, aby je odvezl kupci. Protože měl dostat peníze a&#160;protože byl čtvrtek, vezl svého syna s&#160;sebou.</p>
			<p class="MLP_text ParaOverride-1">Pajda byl celý pryč radostí. Takové štěstí ho nepotkávalo často. Předem si představoval všechny radosti celého dne: bude obědvat v&#160;hospodě, pít víno z&#160;malých odlivek nebo sirup z&#160;tátovy sklenky, koupí si perník a&#160;píšťalku. Nafukoval se také při pomyšlení, že mu jeho spolužáci, jeho nepřátelé, určitě závidí.</p>
			<p class="MLP_text ParaOverride-1">Toho dne se mezi Lovernskými a&#160;Velranskými strhla strašlivá bitva. Nebyli sice žádní zajatí, to je pravda, ale oblázky a&#160;klacky natropily mnoho škody a&#160;raněným nebylo ten večer do smíchu.</p>
			<p class="MLP_text ParaOverride-1">Hejl měl na čele hrozitánskou bouli, bouli s&#160;pěkným červeným zářezem, který krvácel dvě hodiny; Cinkal ani necítil levou ruku, nebo ji spíš cítil až příliš, Boubela měl jednu nohu skoro černou. Souška měl pravé víčko tak oteklé, že zpod něho neviděl, Bouřka měl rozbité prsty na noze, jeho bratr hýbal zápěstím jen s&#160;největší bolestí a&#160;četné pohmožděniny, kterými byly tetovány boky a&#160;údy generála a&#160;jeho pobočníka, jakož i&#160;valné většiny ostatních bojovníků, se ani nepočítaly.</p>
			<p class="MLP_text ParaOverride-1">Ale nikdo si příliš nenaříkal, protože na velranské straně to bylo určitě ještě horší. To se ví, že nikdo nedělal inventář všech boulí utržených od nepřátel, ale bylo velké štěstí, že si nikdo z&#160;pobitých nemusel lehnout se zápalem mozkových blan a&#160;s&#160;nějakým vážným vyvrtnutím nebo vymknutím nebo s&#160;prudkou horečkou.</p>
			<p class="MLP_text ParaOverride-1">Pajda se ten večer vrátil na své otepi slámy mezi postranicemi vozu trochu stříknutý, s&#160;vítězným výrazem, a&#160;zlomyslně se poškleboval kamarádům, kteří se tam náhodou nachomejtli, když vystupoval.</p>
			<p class="MLP_text ParaOverride-1">„Páni, ten se ale vytahuje, ten náfuka, že jel taky jednou na trh! Jako by lezl z&#160;kočáru a&#160;jako by ta jejich hajtra byla nějakej plnokrevník!“</p>
			<p class="MLP_text ParaOverride-1">Ale Pajda se při pohledu na ně s&#160;výrazem ukojené pomstychtivosti a&#160;hlubokého opovržení uškleboval dál.</p>
			<p class="MLP_text ParaOverride-1">Beztak tomu nemohli rozumět.</p>
			<p class="MLP_text ParaOverride-1">Vzhledem k&#160;počtu vojáků neschopných boje nebylo na druhý den na válku ani pomyšlení. Velraňáci by ostatně určitě nemohli přijít. A&#160;tak se tedy odpočívalo: všichni se léčili a&#160;dělali si obklady z&#160;pros­tých i&#160;složitých bylinných směsí, které štípli v&#160;lékárničkách svých matek, jak jim co právě padlo pod ruku. Tak si například Souška koupal víčko v&#160;heřmánku a&#160;Cinkal si udělal na ruku obklad z&#160;pýru. Zapřísahal se ostatně, že mu to dělá velice dobře. V&#160;lékařství stejně jako v&#160;náboženství zachraňuje zkrátka jen víra.</p>
			<p class="MLP_text ParaOverride-1">Pak také sehráli několik partií kuliček; pro změnu po těch divokých zábavách z&#160;minulého dne.</p>
			<p class="MLP_text ParaOverride-1">Stejně jako v&#160;pátek, nešlo se do Hájku ani v&#160;sobotu. Ale Hejl, Janek, Cinkal a&#160;Souška, které trápila nuda, se rozhodli, že sice nepůjdou vyhledávat hádky ani špehovat nepřítele, ale že si zajdou do boudy, do té drahé boudičky, která skrývala jejich poklad a&#160;kde byl takový klid a&#160;kde se tak dobře hodovalo.</p>
			<p class="MLP_text ParaOverride-1">Nesvěřili svůj plán nikomu, ani Bouřkovi a&#160;Gambettovi. Ve čtyři šel každý domů a&#160;o&#160;chvilku později se srazili na donzéské cestě, odkud se přes teréský les vydali k&#160;pevnosti.</p>
			<p class="MLP_text ParaOverride-1">Po cestě mluvili o&#160;velké čtvrteční bitvě. Cinkal s&#160;rukou v&#160;pásce a&#160;Souška s&#160;páskou na oku, dva z&#160;těch nejhůř zřízených, si s&#160;rozkoší připomínali všecky kopance, které uštědřili, a&#160;rány klackem, které rozdali, dřív než jeden dostal Melhubovou pěstí do oka a&#160;druhý Zimochcálkovým klackem na radius nebo cubitus.</p>
			<p class="MLP_text ParaOverride-1">„Ten jenom hekl jako vůl na porážce,“ vyprávěl Cinkal, maje na mysli svého úhlavního nepřítele Tattiho, „když jsem mu vrazil podpatek do žaludku; já myslel, že už nikdy nepopadne dech; ale to ho naučí brát mi gatě!“</p>
			<p class="MLP_text ParaOverride-1">Souška vzpomínal, jak Melhuba plival vyražené zuby a&#160;krev, když dostal Souškovou hlavou do sanice, a&#160;to všechno jim pomáhalo zapomenout na jejich okamžité bolístky.</p>
			<p class="MLP_text ParaOverride-1">Byli v&#160;lese, na staré dřevařské cestě, jež se rok od roku zužovala pod prudkými útoky mlází, které ji zarůstalo, a&#160;donutilo chlapce, aby se ohýbali a&#160;krčili, když nechtěli dostat ostrou ťafku od nějaké opadané větvičky.</p>
			<p class="MLP_text ParaOverride-1">Vrány, vracející se na výzvu jednoho veterána do lesa, kroužily a&#160;krákaly nad jejich hlavami…</p>
			<p class="MLP_text ParaOverride-1">„Lidi říkají, že vrány nosí neštěstí. Zrovna jako když v&#160;noci houká sova, to prej znamená smrt v&#160;domě. Co myslíš, Janku, je to pravda?“ ptal se Hejl.</p>
			<p class="MLP_text ParaOverride-1">„Pf!“ odfrkl si generál. „To jsou babský povídačky. Kdyby se mělo stát neštěstí pokaždý, když člověk vidí nějakýho krkavce, tak už by se na světě vůbec nedalo žít: můj táta vždycky říká, že tihle krkavci jsou míň pro strach než ti, co nemají křídla. Když člověk nějakýho vidí, má zaklepat na železo, aby tu smůlu odvrátil.“</p>
			<p class="MLP_text ParaOverride-1">„A&#160;je to pravda, že ty bestie žijou sto let? Já bych hnedka chtěl bejt krkavec: co oni všecko uvidí a&#160;nemusejí chodit do školy,“ zazáviděl Cinkal.</p>
			<p class="MLP_text ParaOverride-1">„Jo, kamaráde,“ vložil se do toho Souška, „to se dá snadno zjistit, jestli jsou tak dlouho živí, stačilo by jednoho okroužkovat ještě v&#160;hnízdě. Jenomže když člověk přijde na svět, tak nemá vždycky po ruce nějakýho krkavce a&#160;taky na to nemyslí, víš, nehledě k&#160;tomu, že takovýho věku se dožije málokdo.“</p>
			<p class="MLP_text ParaOverride-1">„Už o&#160;těch bestiích nemluvte,“ řekl Hejl, „já si stejně myslím, že nosí neštěstí.“</p>
			<p class="MLP_text ParaOverride-1">„Nesmíš bejt pověrčivej, Hejle, to bylo dobrý pro lidi za starejch časů, ale teďka jsme civilizovaní, a&#160;taky existuje věda…“</p>
			<p class="MLP_text ParaOverride-1">Šli dál a&#160;Souška přerušil v&#160;půli věty svůj chvalozpěv na moderní dobu, aby se vyhnul náhlému pohlazení nízkou větví, kterou rozhýbal při svém průchodu Janek.</p>
			<p class="MLP_text ParaOverride-1">Když vyšli z&#160;lesa, zahnuli šikmo doprava směrem k&#160;lomům.</p>
			<p class="MLP_text ParaOverride-1">„Nikdo nás neviděl,“ poznamenal Janek. „Nikdo neví, že jsme šli. Ten náš dům je opravdu dobře schovanej.“</p>
			<p class="MLP_text ParaOverride-1">Všichni přizvukovali. Tento předmět hovoru byl nevyčerpatelný.</p>
			<p class="MLP_text ParaOverride-1">„A&#160;našel jsem ho já,“ připomněl jim Souška a&#160;vzdor svému monoklu se široce a&#160;vítězně zasmál.</p>
			<p class="MLP_text ParaOverride-1">„Pojďme dovnitř,“ velel Janek. A&#160;ze čtyř hrudí současně vyrazil výkřik úžasu a&#160;hrůzy, výkřik hrozný, srdcervoucí, v&#160;němž se mísily úzkost, zděšení a&#160;vztek.</p>
			<p class="MLP_text ParaOverride-1">Dům byl zničen, vypleněn, vyloupen, zbořen.</p>
			<p class="MLP_text ParaOverride-1">Někdo sem přišel, nějací nepřátelé, bezpochyby Velraňáci. Poklad zmizel, zbraně byly polámané anebo ukradené, stůl vyrvaný ze země, ohniště rozmetané, lavice převržené, mech a&#160;listí spálené, obrázky roztrhané, zrcadlo rozbité, konev pomačkaná a&#160;proděravělá, střecha stržená a&#160;koště&#160;– to byla nejhorší urážka&#160;– to staré, ze školy ukradené koště, oškubanější a&#160;špinavější než kdy jindy, bylo posměšně zaražené do země uprostřed tohoto nepořádku jako živý svědek pohromy a&#160;ironie plenitelů.</p>
			<p class="MLP_text ParaOverride-1">Po každém novém objevu následoval nový výkřik vzteku, nové nadávky, rouhání a&#160;přísahy pomsty.</p>
			<p class="MLP_text ParaOverride-1">Nepřítel zničil kastroly a… potřísnil brambory.</p>
			<p class="MLP_text ParaOverride-1">Tohle určitě provedli Velraňáci: Souška to se svou pudovou chytrostí a&#160;obvyklou logikou na místě dokázal:</p>
			<p class="MLP_text ParaOverride-1">„Podívejte, kdyby ten dům byl náhodou našel někdo z&#160;Lovernu, tak by se tomu byl jenom zasmál, byl by to roztroubil po vsi a&#160;my bysme se to dověděli, někdo cizí by si tu neměl co vzít a&#160;byl by se na to vykašlal. Beduin je moc velká bluma, aby takovej úkryt sám našel, a&#160;vůbec, od tý poslední opice si netroufá potloukat se moc po venku, a&#160;tak seká dobrotu a&#160;pěstuje a&#160;sklízí zeleninu a&#160;ovoce ze svý zahrady.“</p>
			<p class="MLP_text ParaOverride-1">Zbývali tedy jen Velraňáci.</p>
			<p class="MLP_text ParaOverride-1">Kdy? No včera, „protože ve čtvrtek tu bylo všecko nedotčený a&#160;dneska po čtvrtý prostě neměli dost času, aby tady mohli natropit takovou spoušť, leda by byli přišli ráno, ale na to jsou oni moc poserové, aby si troufali jít za školu“.</p>
			<p class="MLP_text ParaOverride-1">„Kdybysme sem aspoň byli šli včera!“ naříkal Janek. „A&#160;já na to myslel! Všichni Velraňáci sem přece jít nemohli, spousta jich bylo pochroumanejch, já přece vím, jak byli zřízení: byli na tom určitě hůř než my.</p>
			<p class="MLP_text ParaOverride-1">Kdybysme tak na ně byli vpadli! Krucinálfagot, já bych je byl uškrtil!“</p>
			<p class="MLP_text ParaOverride-1">„Ti mizerové! Ti neřádi! Ti raubíři!“</p>
			<p class="MLP_text ParaOverride-1">„Víte, ale stejně je to svinstvo, co nám provedli,“ usoudil Hejl.</p>
			<p class="MLP_text ParaOverride-1">„A&#160;my jsme teďka v&#160;bryndě! Jak se budeme bít dál?“</p>
			<p class="MLP_text ParaOverride-1">„Musíme najít jejich boudu,“ rozhodl Janek. „Nic jinýho se nedá dělat, sakra, vůbec nic!“</p>
			<p class="MLP_text ParaOverride-1">„Jo, ale kdy? Po čtvrtý hodině přijdou hlídkovat na kraj lesa, takže se dá hledat jenom během vyučování, ale to by člověk musel chodit za školu aspoň tejden, den co den, protože se nedá počítat s&#160;tím, že bysme ji našli hned první den. Ale kdo si to troufne udělat, když za to doma může dostat sekec od táty a&#160;od učitele měsíc karcer?“</p>
			<p class="MLP_text ParaOverride-1">„Moh by jedině Gambetta!“</p>
			<p class="MLP_text ParaOverride-1">„Ale jak to ti syčáci mohli najít? Tak dobře schovanej dům, kterej nikdo neznal a&#160;kam nás nikdy neviděli jít!“</p>
			<p class="MLP_text ParaOverride-1">„To není možný! Někdo jim to musel říct!“</p>
			<p class="MLP_text ParaOverride-1">„Myslíš! Ale kdo? Přece jsme to věděli jenom my, kde je. Že by mezi náma byl zrádce?“</p>
			<p class="MLP_text ParaOverride-1">„Zrádce,“ uvažoval Souška. Pak se plácl do čela, nedbaje svého oka a&#160;vzdor pásce přes ně, osvícen náhlým nápadem:</p>
			<p class="MLP_text ParaOverride-1">„Jo! No jasně! Sakra!“ zařval. „Je mezi náma zrádce a&#160;já ho znám, toho ničemu, já vím, kdo to je! Teď to vidím, teď je mi to jasný! Ten pacholek, ten Jidáš! Ten hajzl!“</p>
			<p class="MLP_text ParaOverride-1">„Kdo?“ ptal se Hejl.</p>
			<p class="MLP_text ParaOverride-1">„No kdo?“ naléhali druzí dva.</p>
			<p class="MLP_text ParaOverride-1">„No přece Pajda!“</p>
			<p class="MLP_text ParaOverride-1">„Ten šmaťha, myslíš?“</p>
			<p class="MLP_text ParaOverride-1">„Já jsem si tím jistej. Poslouchejte: ve čtvrtek nebyl s&#160;náma, protože jel s&#160;tátou na trh do Baume, vzpomínáte si? A&#160;vzpomeňte si, jak se šklebil, když se vrátil. Jako by si z&#160;nás v&#160;duchu dělal ouchcapky, no přesně tak! Hele, na zpáteční cestě z&#160;Baume jel s&#160;tátou přes Velrany, byli trochu pod párou, tam se u&#160;někoho zastavili, já nevím u&#160;koho, ale vsadil bych se, o&#160;co chcete, že to tak bylo; možná že se dokonce vracel s&#160;Velraňákama a&#160;určitě jim řekl, kde je náš dům.</p>
			<p class="MLP_text ParaOverride-1">A&#160;ten, co nebyl moc pobitej, sem včera přišel s&#160;těma lehčíma případama&#160;– a&#160;tady to máme, prosím, tady to máme!“</p>
			<p class="MLP_text ParaOverride-1">„Ta svině! Ten zrádce! Ta mrcha!“ cedil přes zuby Janek. „Ježkovy zraky, jestli je to pravda, tak ať si dá pozor na kůži, já ho snad zabiju!“</p>
			<p class="MLP_text ParaOverride-1">„Jestli je to pravda? To je jistý, jako že jedna a&#160;jedna jsou dvě, jako že se Souška jmenuju a&#160;jako že mám oko modrý jako švestku!“</p>
			<p class="MLP_text ParaOverride-1">„Tak to teda musíme odhalit,“ usoudil Cinkal.</p>
			<p class="MLP_text ParaOverride-1">„Pojďme pryč, tady se nedá nic dělat, já se můžu zbláznit vzteky a&#160;srdce mi to může utrhnout, když to vidím,“ hořekoval Hejl. „Po cestě si to povíme, a&#160;hlavně se nikdo nesmí dovědět, že jsme tady dneska byli.“</p>
			<p class="MLP_text ParaOverride-1">„Zejtra je neděle, odhalíme ho, donutíme ho, aby se přiznal, a&#160;pak…“</p>
			<p class="MLP_text ParaOverride-1">Hejl nedořekl. Ale pěst, kterou zamával k&#160;nebi, dokončila energicky jeho myšlenku.</p>
			<p class="MLP_text ParaOverride-1">Vrátili se do vsi stejnou cestou, kterou přišli, a&#160;dohodli se společně na přísných opatřeních pro druhý den.</p>
		</div>
</body>
</html>