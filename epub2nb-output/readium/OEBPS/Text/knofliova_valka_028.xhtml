<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>knofliova_valka-25</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="knofliova_valka-25" xml:lang="cs-CZ">
		<div class="Z-kladn--textový-r-meček">
			<p id="_idParaDest-24" class="MLP_uroven2_kapitola ParaOverride-1">5 <br/>Vnitřní rozbroje</p>
			<p class="MLP_citat ParaOverride-1">Tak těžká urážka jen krví smýt se může.</p>
			<p class="MLP_citat_autor ParaOverride-1">— CORNEILLE (Cid, dějství I, výstup V)</p>
			<p class="MLP_text_bez1radku ParaOverride-1">Byl pátek ráno, chvíle, kdy se scházeli před vyučováním na školním dvoře.</p>
			<p class="MLP_text ParaOverride-1">„Ale stejně jsme se včera prima pobavili!“</p>
			<p class="MLP_text ParaOverride-1">„Víš, že Buřinka cestou domů zvracel kolem celý Menelotovic zdi?“</p>
			<p class="MLP_text ParaOverride-1">„Vokál taky; brambory a&#160;chleba určitě, jestli taky sardinky a&#160;čokoládu, to se neví.“</p>
			<p class="MLP_text ParaOverride-1">„To od těch cigár!“</p>
			<p class="MLP_text ParaOverride-1">„Anebo z&#160;tý kořalky!“</p>
			<p class="MLP_text ParaOverride-1">„Ale stejně to byla krásná hostina! Příští měsíc se o&#160;to musíme pokusit zas.“</p>
			<p class="MLP_text ParaOverride-1">Tak si v&#160;tom koutku vzadu, chráněném Guguho stodolou, Janek, Bouřka, Cinkal a&#160;Boubela gratulovali a&#160;blahopřáli a&#160;pochvalovali, jak znamenitě strávili čtvrteční odpoledne.</p>
			<p class="MLP_text ParaOverride-1">Bylo to opravdu báječné, protože se všichni vraceli domů ze tří čtvrtin opilí, dobrého půltuctu z&#160;nich se zmocnila bouřlivá nevolnost, která je donutila zastavit se a&#160;sednout si kamkoliv, na zídku, na kámen, na zem&#160;– s&#160;krkem nataženým, s&#160;jazykem povlečeným, se žaludkem vzbouřeným.</p>
			<p class="MLP_text ParaOverride-1">Ještě pořád se mluvilo o&#160;těchto trvalých a&#160;nevinných radostech, které měly na dlouho utkvět v&#160;jejich čistých a&#160;citlivých pamětech, když tu na sebe upoutal všeobecnou pozornost jakýsi vzteklý pokřik, doprovázený hlučným pleskáním facek a&#160;divokými nadávkami.</p>
			<p class="MLP_text ParaOverride-1">Všichni se vrhli tam, odkud hluk přicházel.</p>
			<p class="MLP_text ParaOverride-1">Hejl držel levou rukou za kštici Pajdu a&#160;druhou rukou ho vydatně fackoval; přitom na něho křičel, že je zatracený poťouchlík a&#160;mizerný ničema a&#160;že mu dá pořádně do těla a&#160;že ho, hovado, jak říkal, naučí.</p>
			<p class="MLP_text ParaOverride-1">Co ho naučí? Nikdo z&#160;velkých to ještě nevěděl.</p>
			<p class="MLP_text ParaOverride-1">Starý Simon, přilákaný hlukem pohlavků a&#160;nadávek obou bojovníků, přispěchal a&#160;násilím je od sebe odtrhl. Pak si je postavil před sebe, jednoho po pravici a&#160;druhého po levici, a&#160;aby vzpouru udusil v&#160;zárodku, oznámil oběma, že zůstanou po škole. Když už měl jistotu, že po tomto násilném zákroku bude pokoj, chtěl vědět, co zavdalo příčinu k&#160;této náhlé a&#160;prudké hádce.</p>
			<p class="MLP_text ParaOverride-1">Hejl po škole! pomyslel si Janek. To je teda pěknej průšvih. Dneska večer je ho zrovna zapotřebí. Velraňáci přijdou a&#160;my budeme potřebovat každýho!</p>
			<p class="MLP_text ParaOverride-1">„Já osobně jsem si vždycky myslel,“ připomínal Cinkal, „že jednoho krásnýho dne ten šmaťha vyvede Hejlovi nějaký svinstvo. To je jasný, člověče, on žárlí na Távku, protože ta na něho kašle.</p>
			<p class="MLP_text ParaOverride-1">On už se dávno pokouší Hejla nakrknout a&#160;provést něco, co by odnes Hejl. Já to pozoruju už dávno a&#160;Souška taky, a&#160;nebyl žádnej kumšt si toho všimnout.“</p>
			<p class="MLP_text ParaOverride-1">„Ale proč se chytli?“</p>
			<p class="MLP_text ParaOverride-1">Jeden z&#160;malých diskrétně informoval Janka a&#160;jeho druhy… Všichni byli ostatně předem přesvědčeni, že Hejl je v&#160;právu; tím spíš, že pobočník měl všechny jejich sympatie a&#160;že ho večer potřebovali: proto jim také zcela spontánně napadlo, že se společně pokusí o&#160;nějaký projev v&#160;jeho prospěch a&#160;dokážou svým svědectvím, že v&#160;tomto případě je Pajda naprosto v&#160;neprávu, zatímco jeho soupeř je nevinný jako právě narozené kůzlátko.</p>
			<p class="MLP_text ParaOverride-1">A&#160;tak byl starý Simon tímto přívalem svědectví a&#160;tímto projevem důvěry přinucen jednat proti svému smyslu pro rovnoprávnost, a&#160;nechtěl-li ve svých žácích zničit všechnu důvěru k&#160;sobě a&#160;zabít v&#160;nich rodící se smysl pro spravedlnost, musel Hejla zprostit viny a&#160;odsoudit šmaťhu.</p>
			<p class="MLP_text ParaOverride-1">To, co se stalo, bylo velice prosté.</p>
			<p class="MLP_text ParaOverride-1">Hejl to řekl bez okolků přede všemi, i&#160;když z&#160;opatrnosti vynechal jisté přípravné detaily, které nebyly tak docela nedůležité.</p>
			<p class="MLP_text ParaOverride-1">Byl na záchodě s&#160;Pajdou a&#160;ten ho naschvál zrádně postříkal, což byla urážka, kterou si plným právem nemohl nechat líbit. Z&#160;toho povstalo to krákání za vlasy a&#160;série barvitých přívlastků, které vmetl do tváře původci té pohany i&#160;s&#160;notnou sprškou pohlavků.</p>
			<p class="MLP_text ParaOverride-1">Ve skutečnosti to bylo poněkud složitější.</p>
			<p class="MLP_text ParaOverride-1">Pajda a&#160;Hejl vešli na stejný záchodek, aby ukojili touž potřebu, a&#160;oba zaměřili své střiky do otvoru k&#160;tomu určeného. Z&#160;tohoto prostého počinu se stala hra, která spontánně zavdala podnět k&#160;přiro­zenému závodění… A&#160;Pajda začal vyhlašovat svou převahu: samozřejmě vyhledával hádky.</p>
			<p class="MLP_text ParaOverride-1">„Já dostříknu dál než ty,“ upozornil Hejla.</p>
			<p class="MLP_text ParaOverride-1">„To není pravda,“ odtušil Hejl, plný sebedůvěry, pramenící z&#160;dřívějších zkušeností. Nato si oba stoupli na špičky, vyduli břicha jako soudky a&#160;snažili se vzájemně předstihnout.</p>
			<p class="MLP_text ParaOverride-1">Protože toto soupeření nepřineslo žádný důkaz o&#160;převaze jednoho z&#160;nich, našel Pajda, který se chtěl hádat, něco jiného.</p>
			<p class="MLP_text ParaOverride-1">„Můj je větší,“ prohlásil.</p>
			<p class="MLP_text ParaOverride-1">„Houbeles,“ ohradil se Hejl. „Můj!“</p>
			<p class="MLP_text ParaOverride-1">„Ty lháři! Tak si je pojďme změřit!“</p>
			<p class="MLP_text ParaOverride-1">A&#160;Hejl povolil. Ve chvíli přirovnání však Pajda, který si ponechal v&#160;zásobě část toho, co měl už předtím vypustit, pokropil zlomyslně a&#160;úskočně ruku a&#160;kalhoty bezbranného Hejla.</p>
			<p class="MLP_text ParaOverride-1">Po tomto urážlivém zahájení nepřátelství následovala dobře mířená facka a&#160;pak bez prodlení cloumání, krákání, padání čepic, vyrážení dveří a&#160;pozdvižení na dvoře.</p>
			<p class="MLP_text ParaOverride-1">„Ty hajzlíku! Ty čuně! Ty pacholku!“ řádil Hejl vzteky bez sebe.</p>
			<p class="MLP_text ParaOverride-1">„Ty vrahu!“ nezůstal mu dlužen Pajda.</p>
			<p class="MLP_text ParaOverride-1">„Jestli nebudete oba mlčet, dostanete opsat a&#160;naučit se zpaměti osm stránek z&#160;dějepisu a&#160;budete čtrnáct dní po škole.“</p>
			<p class="MLP_text ParaOverride-1">„Prosím, pane učiteli, on s&#160;tím začal, já jsem nic nedělal, já jsem nic neříkal tomu…“</p>
			<p class="MLP_text ParaOverride-1">„Prosím ne, pane učiteli, to není pravda, on mi řekl, že jsem lhář!“</p>
			<p class="MLP_text ParaOverride-1">Začínalo to být choulostivé a&#160;nebezpečné.</p>
			<p class="MLP_text ParaOverride-1">„On mě, prosím, pochcal,“ trval na svém Hejl. „To jsem si od něho přece nemoh nechat líbit.“</p>
			<p class="MLP_text ParaOverride-1">To byla chvíle vhodná k&#160;zakročení.</p>
			<p class="MLP_text ParaOverride-1">Hlasité óh, tento všeobecný a&#160;jednohlasný projev pohoršení a&#160;nevole, dokázalo veselému šplhači a&#160;pobočníku, že celá armáda stojí za ním a&#160;odsuzuje potměšilého, žlučovitého a&#160;vzteklého šmaťhu, který na něho chtěl udělat podtrh.</p>
			<p class="MLP_text ParaOverride-1">Hejl si toto zvolání správně vyložil a&#160;dovolávaje se úsudku učitele, který už byl ovlivněn spontánním svědectvím jeho přátel, zvolal ušlechtile:</p>
			<p class="MLP_text ParaOverride-1">„Prosím, pane učiteli, já nic neříkám, ale zeptejte se ostatních, jestli je to pravda, že začal on a&#160;že jsem nic neudělal a&#160;že jsem mu nic neříkal!“</p>
			<p class="MLP_text ParaOverride-1">Cinkal, Souška, Janek a&#160;oba Bouřkové potvrdili jeden po druhém pravdivost Hejlova tvrzení a&#160;nenacházeli dost výstižných a&#160;přiléhavých výrazů, aby zhanobili podlý a&#160;nepřátelský čin Pajdův.</p>
			<p class="MLP_text ParaOverride-1">Na svou obranu popřel Pajda jejich tvrzení tím, že nebyli přítomni na místě a&#160;v&#160;době vypuknutí konfliktu; poukazoval dokonce na to, že byli podezřele vzdáleni a&#160;izolováni v&#160;odlehlém koutě dvora.</p>
			<p class="MLP_text ParaOverride-1">„Tak se, prosím, zeptejte těch malejch, pane učiteli,“ řekl na to ostře Hejl, „jenom se jich zeptejte, oni tam možná byli.“</p>
			<p class="MLP_text ParaOverride-1">A&#160;když byli malí jeden po druhém dotazováni, odpovídali všichni stejně:</p>
			<p class="MLP_text ParaOverride-1">„Je to tak, jak říká Hejl, a&#160;to, co říká Pajda, je lež jako věž.“</p>
			<p class="MLP_text ParaOverride-1">„To není pravda, to není pravda,“ protestoval obžalovaný, „to není pravda, a&#160;když jste na mě takoví, tak já řeknu všecko, no!“</p>
			<p class="MLP_text ParaOverride-1">Janek ho rázně předešel.</p>
			<p class="MLP_text ParaOverride-1">Postavil se energicky před něho (přímo před nosem starého Simona, jemuž ta malá tajemství vrtala hlavou) a&#160;provrtávaje Pajdu svýma vlčíma očima, vyzval ho k&#160;boji tak, že na něho zařval:</p>
			<p class="MLP_text ParaOverride-1">„Tak teda schválně řekni, co chceš říct, ty lháři, ty mizero, ty šejdíři, no řekni to, když nejseš baba!“</p>
			<p class="MLP_text ParaOverride-1">„Janku,“ přerušil ho učitel, „mírněte se ve výrazech, nebo vás taky potrestám.“</p>
			<p class="MLP_text ParaOverride-1">„Ale pane učiteli, vždyť vidíte, že je to lhář,“ odpověděl Janek. „Jen ať řekne, jestli mu někdo ubližoval! On jenom přemejšlí, jaký nový lži by si ještě vymyslel, hejhula jeden. Ten, když žádný svinstvo nedělá, tak si ho aspoň vymejšlí.“</p>
			<p class="MLP_text ParaOverride-1">A&#160;Pajda, skutečně zděšený generálovými pohledy, hlasem a&#160;celým postojem, stál zmatený a&#160;mlčel jako ryba.</p>
			<p class="MLP_text ParaOverride-1">Měl chvilku času na rozmyšlenou a&#160;v&#160;té si uvědomil, že by mu jeho přiznání a&#160;udání, i&#160;kdyby je učitel vzal vážně, jenom přitížilo, a&#160;o&#160;to vůbec nestál.</p>
			<p class="MLP_text ParaOverride-1">Uznal tedy za vhodné změnit postup.</p>
			<p class="MLP_text ParaOverride-1">Zakryl si rukama obličej, začal popotahovat, fňukat a&#160;vzlykat, v&#160;přerývaných větách si začal stěžovat, že je slabý a&#160;neduživý a&#160;že se mu proto ostatní posmívají, vyhledávají s&#160;ním hádky, urážejí ho, ve skrytu ho štípou a&#160;strkají do něho, když se jde do třídy a&#160;ze třídy.</p>
			<p class="MLP_text ParaOverride-1">„No tohle! To je ale drzost!“ láteřil Janek. „Copak my jsme nějaký divoši nebo raubíři? Tak řekni, no tak řekni, kdy jsme ti řekli něco sprostýho, kdy jsme ti nedovolili, aby sis s&#160;náma hrál?“</p>
			<p class="MLP_text ParaOverride-1">„Tak dost,“ uzavřel starý Simon, dostatečně poučen a&#160;navíc v&#160;časové tísni. „Uvidím, co udělám. Pajda prozatím zůstane po škole, a&#160;pokud jde o&#160;Hejla, bude všecko záviset od toho, jak se bude chovat při dnešním vyučování.</p>
			<p class="MLP_text ParaOverride-1">Je už ostatně osm hodin. Hleďte se rychle a&#160;v&#160;tichosti seřadit.“</p>
			<p class="MLP_text ParaOverride-1">A&#160;na potvrzení tohoto ústního příkazu několikrát zatleskal.</p>
			<p class="MLP_text ParaOverride-1">„Umíš úkoly?“ ptal se Cinkal Hejla.</p>
			<p class="MLP_text ParaOverride-1">„Jo, umím, ale moc ne. Řekni Souškovi, aby mně radši napovídal, když bude moct.“</p>
			<p class="MLP_text ParaOverride-1">„Prosím, pane učiteli,“ ozval se dotčeně Pajda, „Bouřkové a&#160;Souška mi nadávají.“</p>
			<p class="MLP_text ParaOverride-1">„Cože? Co je zas?“</p>
			<p class="MLP_text ParaOverride-1">„Prosím, oni říkají, že jsem kráva sánská a&#160;šmatlavec uvozdřenej a&#160;ksi…“</p>
			<p class="MLP_text ParaOverride-1">„To není pravda, pane učiteli, to není pravda, on lže, my jsme se na toho lháře ani nepodívali.“</p>
			<p class="MLP_text ParaOverride-1">Jejich pohledy byly bezpochyby velice výmluvné.</p>
			<p class="MLP_text ParaOverride-1">„Tak a&#160;teď už dost!“ řekl učitel úsečně. „První, kdo ještě něco řekne nebo se k&#160;té záležitosti bude vracet, mi dvakrát opíše seznam krajů s&#160;prefekturami a&#160;podprefekturami&#160;– od začátku až do konce.“</p>
			<p class="MLP_text ParaOverride-1">Protože Pajda byl také zahrnut do této nové hrozby, která neměla nic společného s&#160;jeho karcerem, rozhodl se, že pro tu chvíli bude mlčet, ale přísahal si, že se pomstí, jakmile se mu naskytne příležitost.</p>
			<p class="MLP_text ParaOverride-1">Cinkal tlumočil Souškovi Hejlovo přání, aby mu napovídal, což bylo skoro zbytečné, protože Souška, jak jsme už viděli, napovídal spravedlivě a&#160;odpovědně celé třídě. Hejl se na něho mohl spolehnout víc než kdy jindy.</p>
			<p class="MLP_text ParaOverride-1">Pobočník a&#160;šplhač byl tentokrát zcela proti zvyku tažen z&#160;aritmetiky.</p>
			<p class="MLP_text ParaOverride-1">Z&#160;učebnice načerpal něco málo velice povrchních vědomostí z&#160;uložené látky a&#160;odpovídal jakžtakž, podporován mocně Souškou, jehož výrazná mimika napravovala nedostatky Hejlovy paměti.</p>
			<p class="MLP_text ParaOverride-1">Ale Pajda bděl.</p>
			<p class="MLP_text ParaOverride-1">„Prosím, Souška mu napovídá!“</p>
			<p class="MLP_text ParaOverride-1">„Já?“ urazil se Souška. „Já jsem neřekl ani slovo.“</p>
			<p class="MLP_text ParaOverride-1">„Já jsem skutečně nic neslyšel,“ poznamenal starý Simon, „a&#160;nejsem přece hluchý.“</p>
			<p class="MLP_text ParaOverride-1">„On mu, prosím, napovídá prstama,“ chtěl se ospravedlnit Pajda.</p>
			<p class="MLP_text ParaOverride-1">„Prsty!“ zarazil ho učitel. „Pajdo, tak se mi zdá, že mě začínáte dopalovat,“ podotkl velice kantorsky. „Obviňujete hlava nehlava všecky svoje spolužáky, i&#160;když se vás nikdo na nic neptá. Já nemám udavače rád. Něco jiného je, když se ptám, kdo provedl to nebo ono, pak se má viník přihlásit a&#160;říct to na sebe.“</p>
			<p class="MLP_text ParaOverride-1">„Nebo radši ne,“ dodal tiše Janek.</p>
			<p class="MLP_text ParaOverride-1">„A&#160;varuji vás naposledy: jestli vás ještě jednou uslyším, zůstanete po škole celý týden!“</p>
			<p class="MLP_text ParaOverride-1">„Kiš, kiš, hanba! Žalobníčku! Donašeči!“ mumlal potichu Buřinka a&#160;strouhal na něho mrkvičku. „Zrádce! Jidáši! Zaprodanče! Ksindle!“</p>
			<p class="MLP_text ParaOverride-1">Pajda, pro kterého to tedy dopadlo špatně, spolkl tiše svůj vztek, podepřel si bradu rukama a&#160;začal trucovat.</p>
			<p class="MLP_text ParaOverride-1">Nechali ho trucovat a&#160;vyučování pokračovalo. On zatím dumal, co by mohl udělat, aby se pomstil svým kamarádům, kteří mu teď pravděpodobně vyhlásí karanténu a&#160;vyloučí ho ze svých her.</p>
			<p class="MLP_text ParaOverride-1">Zasněně si představoval nejšílenější pomsty: hrnce vody vychrstnuté do obličejů, inkoustové stříkance na šatech, připínáčky položené na lavicích za účelem nabodnutí, roztrhané učebnice a&#160;pošpiněné sešity. Ale když o&#160;tom tak uvažoval, vzdával se poznenáhlu všech těchto plánů, protože bylo třeba jednat opatrně. Janek, Hejl i&#160;ostatní nebyli žádní brumlové, kteří by si to nechali líbit bez pořádného řezu a&#160;seku.</p>
			<p class="MLP_text ParaOverride-1">A&#160;tak čekal, co se bude dít.</p>
		</div>
</body>
</html>