<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>knofliova_valka-24</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="knofliova_valka-24" xml:lang="cs-CZ">
		<div class="Z-kladn--textový-r-meček">
			<p id="_idParaDest-23" class="MLP_uroven2_kapitola ParaOverride-1">4 <br/>Příběhy z&#160;bohatýrských dob</p>
			<p class="MLP_citat ParaOverride-1">V&#160;těch dobách, v&#160;čase dávném, nádherném…</p>
			<p class="MLP_citat_autor ParaOverride-1">— CHARLES CALLET (Dávné příběhy)</p>
			<p class="MLP_text_bez1radku ParaOverride-1">Po této pobídce vůdců vzal každý znovu do ruky své jablko, a&#160;zatímco Hejl procházel mezi řadami a&#160;s&#160;nedbalou elegancí rozdával doutníky z&#160;plamínků, začal Bouřka rozdělovat kostky cukru.</p>
			<p class="MLP_text ParaOverride-1">„Panečku, to je ale svávola!“</p>
			<p class="MLP_text ParaOverride-1">„Člověče, to je přece slavnost jako noha!“</p>
			<p class="MLP_text ParaOverride-1">„To je žranice!“</p>
			<p class="MLP_text ParaOverride-1">„To je flám!“</p>
			<p class="MLP_text ParaOverride-1">Janek jako znalec zatřásl svou lahví kořalky, kde se začaly tvořit vzduchové bublinky, stoupaly nahoru do hrdla a&#160;tam se rozprskávaly.</p>
			<p class="MLP_text ParaOverride-1">„Ta není jen tak ledajaká,“ prohlásil. „Ta je náhodou honěná v&#160;náboženství, koukejte, jak se modlí růženec.</p>
			<p class="MLP_text ParaOverride-1">Tak pozor, já budu nalejvat, tak se nikdo nehejbejte!“</p>
			<p class="MLP_text ParaOverride-1">A&#160;pomalu tu láhev alkoholu rozdělil mezi pětačtyřicet hodovníků. Trvalo to dobrých deset minut, ale nikdo se nenapil, dokud nebyl dán pokyn. Byly proneseny další přípitky, ještě rozvernější a&#160;divočejší než předtím, pak namočil každý svou kostku cukru do kořalky a&#160;začal ji pomalu ucucávat!</p>
			<p class="MLP_text ParaOverride-1">Ježkovy zraky, ta byla silná! Ti mladí se z&#160;toho rozkýchali a&#160;rozkašlali; plivali, červenali, rudli, fialověli, ale ani jeden nechtěl přiznat, že to pálí v&#160;krku a&#160;svírá v&#160;útrobách.</p>
			<p class="MLP_text ParaOverride-1">Bylo to ukradené, tedy dobré, dokonce lahodné, výtečné a&#160;ani kapka nesmí přijít nazmar. I&#160;kdyby z&#160;toho zhebnout měli!</p>
			<p class="MLP_text ParaOverride-1">Však tu kořalku také spolykali do poslední molekuly, vylízali jablka a&#160;pak je snědli, aby neztratili nic z&#160;toho, co se muselo vpít do dužiny.</p>
			<p class="MLP_text ParaOverride-1">„A&#160;teďka si zapálíme!“ navrhl Hejl.</p>
			<p class="MLP_text ParaOverride-1">Topič Buřinka poslal kolem hořící klacíky. Každý si strčil do pusy kus plamínku, přivřel oči, sevřel čelisti, sešpulil rty, svraštil čelo a&#160;jal se tahat ze všech sil. Když do toho člověk vložil dostatečnou prudkost, stávalo se někdy, že hodně suchá lodyha zaplála, což se velice obdivovalo, takže se všichni náramně snažili, aby se jim to podařilo.</p>
			<p class="MLP_text ParaOverride-1">„Teď máme nohy v&#160;teple a&#160;plný panděro a&#160;ve svatým pokoji si pokuřujeme cigáro, co kdybysme si vypravovali anekdoty?“</p>
			<p class="MLP_text ParaOverride-1">„No, anebo bysme si mohli dávat hádanky!“</p>
			<p class="MLP_text ParaOverride-1">„A&#160;dávaly by se fanty, aby to byla větší junda!“</p>
			<p class="MLP_text ParaOverride-1">„Pánové,“ přerušil je Souška, který tu seděl rozvážně, nohu přes nohu a&#160;doutník v&#160;zubech, „když dovolíte, tak vám budu vykládat něco vážnýho, opravdickýho, co jsem se před nedávnem dověděl. Je to vlastně už dějepis. Já jsem to slyšel od starýho Jana Clauda, kterej to vykládal mýmu kmotrovi.“</p>
			<p class="MLP_text ParaOverride-1">„Ták? A&#160;co je to? O&#160;čem je to?“ ptaly se četné hlasy.</p>
			<p class="MLP_text ParaOverride-1">„O tom, proč se vlastně bijeme s&#160;Velraňákama. Víte, kluci, ono to totiž netrvá ode dneška ani od včerejška; je to už hroznejch let.“</p>
			<p class="MLP_text ParaOverride-1">„Bodejť, od začátku světa,“ přerušil ho Gambetta, „protože to od­jakživa byl ksindl a&#160;basta!“</p>
			<p class="MLP_text ParaOverride-1">„Ksindl to je, to ti nikdo nebere, ale tak dlouho, jak ty říkáš, to přece netrvá, Gambetto. Začalo to pozdějc, daleko pozdějc, ale stejně od tý doby uplynulo už moc a&#160;moc vody!“</p>
			<p class="MLP_text ParaOverride-1">„No, když to víš, tak nám to řekni, člověče, ale určitě se bijeme proto, že je to holota mizerná.“</p>
			<p class="MLP_text ParaOverride-1">„A&#160;hejno darmošlapů a&#160;dacanů! A&#160;takoví neřádi si navíc dovolili tvrdit o&#160;Loverňácích, že jsou to zloději!“</p>
			<p class="MLP_text ParaOverride-1">„No tohle, to je ale drzost!“</p>
			<p class="MLP_text ParaOverride-1">„To jo,“ pokračoval Souška. „Abych vám moh říct přesně, v&#160;kterým roce se to stalo, to nemůžu. Starej Jan Claude to taky neví, a&#160;na to už se nepamatuje nikdo. Kdo by se to chtěl dovědět, ten by se musel podívat do nějakejch starejch papírů, archlív se tomu říká, ale já nevím, co to ten archlív je.</p>
			<p class="MLP_text ParaOverride-1">Bylo to v&#160;době, kdy se mluvilo o&#160;moru. Ten mor, to už se teď ani pořádně neví, co to je: možná nějaká blbá nemoc, něco jako takový strašidlo, který vylízalo živý z&#160;břicha chcíplejch zvířat, který se nechaly jen tak někde shnít, a&#160;pak to cestovalo a&#160;chodilo to po polích a&#160;po lesích a&#160;po ulicích ve vesnici, hlavně v&#160;noci. Nikdo to neviděl: jenom cítil a&#160;čichal; dobytek bučel a&#160;psi štěkali jako na smrt, když se to potulovalo někde po okolí. Lidi se křižovali a&#160;říkali: ‚Hrne se na nás pohroma!‘ A&#160;ráno po tom, co to lidi cítili, padaly a&#160;hynuly ve stájích zvířata, kterejch se to dotklo, a&#160;lidi taky chcípali jako mouchy.</p>
			<p class="MLP_text ParaOverride-1">Ten mor přicházel hlavně, když bylo teplo.</p>
			<p class="MLP_text ParaOverride-1">Bylo to takhle: člověk se smál a&#160;jed a&#160;pil a&#160;najednou zničeho nic, za takový dvě hodiny, celej zčernal, začal zvracet shnilou krev a&#160;zaklepal bačkorama. Nedalo se nic dělat, nic říkat. Mor nemohl nikdo zastavit a&#160;nemocnejm nebyla pomoc. Mohlo se kropit svěcenou vodou, jak chtělo, odříkávat všecky možný modlitbičky a&#160;posílat pro faráře, aby přišel odbreptat ty svoje orémusy, a&#160;dovolávat se všech svatejch a&#160;Panenky Marie a&#160;Ježíška a&#160;Pánbíčka, to všecko bylo, jako bys hrách na stěnu házel nebo nabíral vodu řešetem, všecko kapalo dál a&#160;celej kraj byl na mizině a&#160;lidi byli v&#160;bryndě.</p>
			<p class="MLP_text ParaOverride-1">Tak si taky dovedete představit, jak rychle se zahrabalo každý zvíře, který pošlo.</p>
			<p class="MLP_text ParaOverride-1">No a&#160;tu válku mezi Velraňákama a&#160;Loverňákama zapříčinil ten mor.“</p>
			<p class="MLP_text ParaOverride-1">Tady se vypravěč odmlčel a&#160;vychutnával svůj úvod a&#160;vzbuzenou pozornost, pak udělal několik bafů ze svého plamínkového doutníku a&#160;pokračoval, bedlivě sledován upřenými zraky svých kamarádů:</p>
			<p class="MLP_text ParaOverride-1">„Jak k&#160;tomu doopravdy došlo, to už se nedá zjistit, o&#160;tom není dost zpráv. Ale říká se, že tehdy přišla na jarmark do Mortan nebo do Maiche parta nějakejch koňskejch handlířů, nebo snad dokonce byli zloději, a&#160;ti se odtamtud vraceli dolů do doliny. Cestovali v&#160;noci: možná že se schovávali, hlavně když nakradli nějakej dobytek. Ale ať je to, jak chce, fakt je, že když táhli tady horem přes chasalanský pastviny, tak jedna z&#160;těch krav, co vedli, začala bučet a&#160;bučela a&#160;bučela a&#160;pak už nechtěla jít dál a&#160;sedla si tam u&#160;zídky na zadek a&#160;zůstala tam a&#160;bučela dál. Oni ji tahali za provaz a&#160;mlátili ji klackem, ale marně, kráva ani hnout: a&#160;za chvíli padla na zem, natáhla se jak široká tak dlouhá a&#160;bylo po ní.</p>
			<p class="MLP_text ParaOverride-1">Ti chlápci ji nemohli odnést, a&#160;na co by jim taky byla. Tak nikomu nic neřekli, a&#160;poněvadž byla noc a&#160;oni byli daleko ode všech vesnic, a&#160;co oči nevidí, to srdce neželí&#160;– sebrali se jakoby nic a&#160;vzali roha. A&#160;už je nikdy nikdo neviděl a&#160;nikdo se nedozvěděl, co byli zač a&#160;odkud se tu vzali.</p>
			<p class="MLP_text ParaOverride-1">Jo a&#160;musím vám ještě říct, že se to odehrávalo v&#160;létě.</p>
			<p class="MLP_text ParaOverride-1">A&#160;tehdy na obecním u&#160;Chasalan pásli Velraňáci a&#160;taky káceli dříví v&#160;lese, kterýmu se od tý doby říká Velranskej, to je ten les, odkud na nás chodí útočit.“</p>
			<p class="MLP_text ParaOverride-1">„Á! Ale ten les je přece, sakra, náš!“ přerušily ho četné hlasy.</p>
			<p class="MLP_text ParaOverride-1">„Jo, je náš a&#160;taky to hned uvidíte, ale poslouchejte! A&#160;poněvadž to léto byly hrozný vedra, tak ta chcíplá kráva začala zapáchat: za tři nebo za čtyři dny už hrozně smrděla a&#160;byla plná much, takovejch těch odpornejch zelenejch much, tehdy se jim říkalo morový mouchy. No a&#160;pár lidí, co se tam v&#160;těch končinách náhodou nachomejtli a&#160;ucítili ten smrad, přišli blíž a&#160;co tam neviděli, jako tu zdechlinu, jak tam hnije.</p>
			<p class="MLP_text ParaOverride-1">S&#160;tím se muselo něco dělat, a&#160;to rychle. A&#160;tak se moc nerozmejšleli a&#160;rovnou mazali do Velran za nějakou tou městskou radou a&#160;povídají jim:</p>
			<p class="MLP_text ParaOverride-1">‚Koukejte, tam na tý vaší pastvině u&#160;Chasalan hnije jedna zdechlina a&#160;už to smrdí až po Chanet, tak se musí rychle zahrabat, než dobytek dostane mor.‘</p>
			<p class="MLP_text ParaOverride-1">A&#160;oni na to řekli: ‚Jenže takhle bysme ten mor mohli dostat my, až bysme ji zahrabávali. Vy jste ji našli, tak si ji taky zahrabte. A&#160;vůbec, kde stojí psáno, že je na našem? Ta pastvina je stejně vaše jako naše, beztak je tam váš dobytek věčně nakvartýrovanej.‘</p>
			<p class="MLP_text ParaOverride-1">‚Jo, ale když se tam náhodou zatoulá, tak na nás řvete jako pominutí a&#160;po dobytku házíte kamením,‘ řekli na to Loverňáci a&#160;byla to pravda. ‚Nemáte času nazbyt, nebo nebude trvat dlouho a&#160;začne kapat dobytek ve Velranech i&#160;v&#160;Lovernu. A&#160;lidi jakbysmet. Na mor!‘</p>
			<p class="MLP_text ParaOverride-1">‚Vy se běžte vycpat i&#160;s&#160;tím morem!‘ řekli na to Velraňáci.</p>
			<p class="MLP_text ParaOverride-1">‚Tak vy ji tedy nechcete zahrabat, co? No dobrá, to se ještě uvidí. Stejně nejste nic jinýho než líná holota a&#160;ksindl!‘</p>
			<p class="MLP_text ParaOverride-1">‚A&#160;co jste vy? Hromada srágorů. Našli jste si zdechlinu, prosím, tak si ji nechte, my vám ji dáme.‘“</p>
			<p class="MLP_text ParaOverride-1">„Ti darebáci!“ přerušili ho vztekle někteří posluchači, objevujíce i&#160;zde dávnou potměšilost Velranských.</p>
			<p class="MLP_text ParaOverride-1">„A&#160;co se stalo dál?“</p>
			<p class="MLP_text ParaOverride-1">„No, co se stalo…“ pokračoval Souška. „Loverňáci se vrátili domů a&#160;šli za staršíma obce a&#160;za farářem a&#160;za takovejma těma majetnějšíma, co by dnes asi tak dělali městskou radu, a&#160;vyložili jim, co viděli a&#160;o&#160;tom smradu a&#160;co jim řekli Velraňáci…</p>
			<p class="MLP_text ParaOverride-1">Když se to dozvěděly ženský, tak začaly brečet a&#160;vyvádět a&#160;říkaly, že je to všecko na draka a&#160;že bude se všema ámen. A&#160;tak se ti staří rozhodli, že se seberou a&#160;pojedou, myslím, do Besançonu nebo kam, to já přesně nevím, za nějakejma potentátama, za soudcem a&#160;za místodržitelem. A&#160;poněvadž to spěchalo, tak celá ta vznešená sebranka hnedka jela s&#160;nima a&#160;svolali do Chasalan jak Loverňáky, tak Velraňáky, aby si to tam vyříkali.</p>
			<p class="MLP_text ParaOverride-1">Velraňáci řekli: ‚Milostpáni, ta pastvina není naše a&#160;my to přísaháme před Pánembohem a&#160;před Panenkou Marií, která je patronka nás všech: ta pastvina patří Lovernskejm a&#160;tu zdechlinu si musejí zahrabat oni.‘</p>
			<p class="MLP_text ParaOverride-1">A&#160;Loverňáci řekli: ‚S&#160;odpuštěním, milostpáni, to není pravda a&#160;oni lžou, jako když tiskne! Pasou tam celej rok a&#160;kácejí tam dřevo.‘</p>
			<p class="MLP_text ParaOverride-1">A&#160;nato ti druzí přísahali znovu a&#160;plivli na zem, že ten pozemek není jejich.</p>
			<p class="MLP_text ParaOverride-1">Ti potentáti z&#160;toho byli dost janci. Ale poněvadž to fakt smrdělo a&#160;něco se s&#160;tím udělat muselo, tak to rozsoudili na místě a&#160;řekli:</p>
			<p class="MLP_text ParaOverride-1">‚Když je to tak a&#160;Velraňáci přísahají, že jim ten pozemek nepatří, zahrabou to zvíře Loverňáci…‘ No a&#160;Velraňáci se smáli, až se za břicho popadali, poněvadž, to víte, ta kráva smrděla až strach a&#160;ti panáčci se od ní drželi pěkně zdaleka… Ale pak řekli ti páni, že když Loverňáci tu mršinu zahrabou, dostanou taky definitivně tu pastvinu a&#160;ten les, vzhledem k&#160;tomu, že to Velraňáci nechtějí.</p>
			<p class="MLP_text ParaOverride-1">Nato se Velraňáci smát přestali a&#160;byli pořádně na… čuření, ale když to odpřísáhli a&#160;zaplivli, nemohli to před farářem a&#160;před těma pánama brát zpátky.</p>
			<p class="MLP_text ParaOverride-1">Lovernští tahali krátkou, kdo tu krávu zahrabe, a&#160;ti pak dostali čtyřikrát po sobě při kácení dvojnásobnej příděl dřeva. Jenomže jakmile byla ta kráva zahrabaná a&#160;nikdo už neměl strach z&#160;moru, začali Velraňáci tvrdit, že ten les byl odjakživa jejich a&#160;že ani nedovolí, aby si tam Loverňáci káceli. A&#160;ti hrdinové, co se ani neodvážili zakopat si vlastní zdechlinu, říkali o&#160;našich, že jsou zloději a&#160;morožrouti.</p>
			<p class="MLP_text ParaOverride-1">Zažalovali Loverňáky a&#160;ten soud trval strašně dlouho a&#160;stál je fůru peněz, ale prohráli to v&#160;Baume, prohráli to v&#160;Besançonu, prohráli to v&#160;Dijonu a&#160;prohráli to v&#160;Paříži, že prej to celý trvalo přes sto let.</p>
			<p class="MLP_text ParaOverride-1">To se ví, že je to zatraceně štvalo, když jim Loverňáci chodili kácet dříví rovnou před nosem: pokaždý jim nadávali do zlodějů, jenomže naši byli od rány a&#160;nenechali si to říkat dvakrát, a&#160;tak si na ně došlápli a&#160;zvalchovali jim kůži, ale pořádně, jo, to vám prej byly nářezy!</p>
			<p class="MLP_text ParaOverride-1">Na všech trzích: ve Vercelech, v&#160;Baume, v&#160;Sancey, v&#160;Belleherbe, v&#160;Maiche, jen si trochu přihnuli, už byli v&#160;sobě a&#160;bum! A&#160;ouvej! A&#160;mydlili se a&#160;mydlili, až tekla červená proudem&#160;– a&#160;ne že by to jen tak šolíchali. Ti za to, panečku, uměli vzít! A&#160;taky nějakejch dvě stě nebo možná tři sta let si žádnej Loverňák nevzal žádnou Velraňačku a&#160;žádnej Velraňák nepřišel na pouť do Lovernu.</p>
			<p class="MLP_text ParaOverride-1">Ale setkávali se pravidelně v&#160;neděli o&#160;posvícení. Tam chodili vždycky všichni společně&#160;– všichni chlapi z&#160;Lovernu a&#160;všichni z&#160;Velran.</p>
			<p class="MLP_text ParaOverride-1">Napřed se prošli po vsi, aby si to všecko obhlídli, a&#160;pak šli po hospodách a&#160;tam se dali do pití, aby se dostali do ráže. A&#160;jak lidi viděli, že začínají bejt nakulení, tak brali do zaječích a&#160;schovávali se. Každej věděl, co bude.</p>
			<p class="MLP_text ParaOverride-1">Loverňáci vlezli do hospody, kde byli Velraňáci, svlíkli si kazajky a&#160;haleny a&#160;už to jelo.</p>
			<p class="MLP_text ParaOverride-1">Stoly, lavice, židle, sklínky, flašky&#160;– všecko skákalo, včecko tancovalo, všecko lítalo, všecko drnčelo. Rány a&#160;kopance jenom pršely, bác tady, bác tam: mlátili se židlema a&#160;flaškama, za chvilku bylo všecko nadranc, svíčky padaly na zem a&#160;zhasínaly, tak se bili dál potmě, váleli se ve střepech flašek a&#160;ve zbytcích sklenic, krev tekla jako víno, a&#160;když už nebylo vidět nic, ale vůbec nic a&#160;dva tři už chroptěli a&#160;volali o&#160;smilování, tak se všichni ti, co ještě mohli aspoň lézt, sebrali a&#160;zdejchli. Byli přitom vždycky dva tři zabití, fůra vyraženejch očí a&#160;zlomenejch rukou a&#160;vymknutejch nohou a&#160;rozbitejch nosů a&#160;natrženejch uší, ale aby se někdy někdo dověděl, kdo ty mrtvý zabil, to nikdy. Za celý ty leta to nevyšlo najevo a&#160;takovejch sto let i&#160;dýl byl při každým posvícení aspoň jeden nebožtík.</p>
			<p class="MLP_text ParaOverride-1">A&#160;když žádní mrtví nebyli, tak naši říkali: ‚To se nám to posvícení letos nevydařilo!‘</p>
			<p class="MLP_text ParaOverride-1">Byli zkrátka pašáci a&#160;šel do toho každej, bili se všichni, mladí jako staří; to byly ty starý dobrý časy. Pozdějc už se rvali jenom rekruti při losování branců a&#160;před odvodní komisí a&#160;teďka, teďka už hájíme lovernskou čest jenom my. Stejně je to smutný pomyšlení.“</p>
			<p class="MLP_text ParaOverride-1">Oči planuly v&#160;modrém dýmu z&#160;plamínkových doutníků jako ty uhlíky na ohništi. Rozparáděný vypravěč pokračoval:</p>
			<p class="MLP_text ParaOverride-1">„A&#160;to ta historie ještě není celá.</p>
			<p class="MLP_text ParaOverride-1">Ba ne, nejkrásnější a&#160;nejšvandovnější je to s&#160;tím procesím k&#160;Pa­nence Marii Ranguellský. Ranguelle, víte, to je ta kaple u&#160;Baume, za vaudrivillerským lesem.</p>
			<p class="MLP_text ParaOverride-1">Pamatujete se? Tam, co jsme byli vloni s&#160;farářem a&#160;starou Pavlínou, jak bylo tolika těch chroustů a&#160;my jsme je celou cestu střásali ze stromů a&#160;dávali jsme je velebníčkovi na sutanu a&#160;Pavlíně na čepec. A&#160;oni byli oba plný chroustů a&#160;ti pořád roztahovali křídla a&#160;pokoušeli se odletět a&#160;taky někdy s&#160;náramným bzukotem odletěli. Byla to ohromná junda.</p>
			<p class="MLP_text ParaOverride-1">Jo, pánové, a&#160;tak jednou za těch starejch časů, zrovna když už tráva začínala bejt zralá na pokos, se Loverňáci sebrali a&#160;s&#160;panáčkem v&#160;čele se všichni, chlapi, ženský i&#160;děcka, vydali na procesí k&#160;Panence Marii Ranguellský, prosit ji, aby bylo slunko na ty sena.</p>
			<p class="MLP_text ParaOverride-1">Co čert nechtěl, ten samej den se rozhodl velranskej farář, že povede svý beránky, tak se to, myslím, říká…“</p>
			<p class="MLP_text ParaOverride-1">„Ne, skopečky!“ opravil ho Hejl. (Chtěl říct ovečky…)</p>
			<p class="MLP_text ParaOverride-1">„No tak skopečky, prosím,“ pokračoval Souška, „k tý samý Panence Marii, poněvadž tady v&#160;okolí zas těch Panenek Marií nejsou takový fůry. A&#160;že půjdou s&#160;monstrancí a&#160;se vším všudy: oni zase chtěli trochu deště na zelí, který jim nechtělo hlávkovat.</p>
			<p class="MLP_text ParaOverride-1">A&#160;tak vyrazili brzy ráno, vepředu farář v&#160;komži a&#160;s&#160;monstrancí, ministranti s&#160;kropenkou a&#160;s&#160;kalichem, pak zádušní starosta s&#160;kancionálem a&#160;za nima děcka, pak chlapi a&#160;nakonec holky a&#160;ženský.</p>
			<p class="MLP_text ParaOverride-1">A&#160;když Loverňáci přešli les, co vám, hernajs, nevidí, jak celou tu tlupu tý velranský verbeže, která haleká litánie o&#160;vodu.</p>
			<p class="MLP_text ParaOverride-1">A&#160;tak začali ze všech sil řvát ty modlitby, co se říkají kvůli hezkýmu počasí, a&#160;ti druzí zatím ječeli jako pominutí, aby jim Panenka Maria poslala déšť.</p>
			<p class="MLP_text ParaOverride-1">Loverňáci chtěli ke kapli dorazit první, a&#160;tak začali natahovat. Když to uviděli Velraňáci, tak se dali do běhu.</p>
			<p class="MLP_text ParaOverride-1">Už to nebylo moc daleko, možná nějakejch dvě stě kroků, a&#160;tak naši začali taky utíkat. Koukali po sobě náramně nevraživě, nadávali si do darmošlapů, do zlodějů, do syčáků, do vycmrdů a&#160;přitom se k&#160;sobě čím dál tím víc přibližovali.</p>
			<p class="MLP_text ParaOverride-1">Když se chlapi octli na deset kroků od sebe, začali si hrozit pěstma a&#160;loupali po sobě očima jako rozdivočení kocouři. Pak doběhly taky ženský a&#160;začaly si nadávat do fiflen, do flunder, do cucht a&#160;do rajd. A&#160;faráři taky, kluci, faráři po sobě taky koukali zle.</p>
			<p class="MLP_text ParaOverride-1">No a&#160;všichni začali sbírat kameny a&#160;řezat si klacky a&#160;házeli to po sobě na dálku. Ale jak tak na sebe povykovali, dostávali se víc a&#160;víc do ráže, až už to nevydrželi a&#160;vrhli se na sebe a&#160;začali se mydlit hlava nehlava vším, co jim padlo pod ruku: Bác! Botou, bác, misálem. Ženský pištěly, děcka ječely a&#160;chlapi nadávali jak hadrníci: ‚Co, tak vy chcete déšť, vy holoto? No tak my vám zapršíme! A&#160;tumáš! A&#160;já ti dám!‘ Chlapi už byli bez kabátů a&#160;ženskejm padaly sukně a&#160;živůtky měly potrhaný. A&#160;největší švanda je, že ti dva faráři, kteří si taky dvakrát nevoněli, jak jsem vám říkal, ti faráři se napřed vzájemně prokleli a&#160;pohrozili si věčným zatracením a&#160;pak se začali taky řezat. Svlíkli si komže, vykasali si sutany a&#160;pak si úplně jako pořádní chlapi vynadali jako kanonýři, začali se kopat, házet po sobě kamením, tahat se za vlasy, a&#160;když už nevěděli co by, tak se začali mlátit kalichama a&#160;monstrancema.“</p>
			<p class="MLP_text ParaOverride-1">Stejně to muselo bejt prima, pomyslel si dojatě Janek.</p>
			<p class="MLP_text ParaOverride-1">„A&#160;kdo to nakonec u&#160;Panenky Marie vyhrál? Velraňáci, nebo Lover­ňáci? Bylo slunko, nebo pršelo?“</p>
			<p class="MLP_text ParaOverride-1">„Na všechny přišlo krupobití,“ dokončil nedbale Souška.</p>
		</div>
</body>
</html>