<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>knofliova_valka-6</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="knofliova_valka-6" xml:lang="cs-CZ">
		<div class="Z-kladn--textový-r-meček">
			<p id="_idParaDest-5" class="MLP_uroven2_kapitola ParaOverride-1">4 <br/>První rány osudu</p>
			<p class="MLP_citat ParaOverride-1">Obklopili mě jako štvané zvíře a&#160;domnívali se, že mě lze chytit i&#160;do sítě. Ale já se chci probíti skrze ně anebo po jejich břichu.</p>
			<p class="MLP_citat_autor ParaOverride-1">— JINDŘICH IV. (dopis panu de Batz, guvernérovi <br/>města Euze v&#160;Armagnaku, 11. března 1586)</p>
			<p class="MLP_text_bez1radku ParaOverride-1">Dny, které následovaly po tomto pamětihodném vítězství, byly klidnější. Velký Janek a&#160;jeho vojenský sbor, utvrzeni svým vítězstvím, udržovali svou převahu a&#160;ozbrojeni lískovými oštěpy, jež byly zaostřeny nožem a&#160;uhlazeny střípkem skla, a&#160;dřevěnými šavlemi s&#160;chránícím košem z&#160;drátu, opleteného cukršpagátem, podnikali strašlivé výpady, před kterými se Velraňáci třásli hrůzou a&#160;v&#160;krupobití kamení ustupovali až na svůj okraj lesa. Třasořitka zůstával opatrně v&#160;poslední řadě, nikdo nebyl zajat a&#160;nebyli ani žádní ranění.</p>
			<p class="MLP_text ParaOverride-1">Bylo by to tak mohlo trvat dlouho; naneštěstí pro Lovernské však dopadlo sobotní dopolední vyučování neblaze. Velký Janek, který si přece jen vpravil do hlavy násobky metru i&#160;míry v&#160;něm obsažené, důvěřuje ujištění starého Simona, který prohlásil, že když je člověk zná pro jedny míry, zná je zároveň pro všechny druhy měr, nechtěl si dát říct, že kilolitr a&#160;myrialitr vůbec neexistují.</p>
			<p class="MLP_text ParaOverride-1">Popletl si tak dokonale hektolitr a&#160;tuplák a&#160;měřici a&#160;pintu, své znalosti knižní a&#160;svou osobní zkušenost, že byl tvrdě a&#160;bez naděje na únik uvržen do karceru, nejprve od čtyř do pěti a&#160;pak i&#160;na dobu delší, bude-li to nutné a&#160;neuspokojí-li učitelovy požadavky.</p>
			<p class="MLP_text ParaOverride-1">„Že je to ale holomek, ten starej Simon, když se do toho jednou dá!“</p>
			<p class="MLP_text ParaOverride-1">Naneštěstí se ve stejné bryndě ocitl i&#160;Cinkal a&#160;Bouřka s&#160;Boubelou. A&#160;tak zůstali jen Hejl, který zkoušení ušel, a&#160;Souška, který uměl vždycky, a&#160;ti dva měli odpoledne velet lovernské armádě, beztak už oslabené nepřítomností Gambettovou, který nepřišel do školy, protože vedl kozu ke kozlovi, a&#160;ještě několika jiných, kteří se museli vrátit ze školy rovnou domů a&#160;chystat se na zítřek.</p>
			<p class="MLP_text ParaOverride-1">„Snad by se dneska nemělo chodit?“ odvážil se starostlivě poznamenat Janek.</p>
			<p class="MLP_text ParaOverride-1">Hejl vyletěl: „Nechodit!“ To by tomu generál dal pěkně na frak! A&#160;za co vlastně má jeho, Hejla? To by tak hrálo, aby si o&#160;nich Velraňáci mysleli, že jsou takový nemehla?</p>
			<p class="MLP_text ParaOverride-1">Zviklaný Janek uznal tyto důvody a&#160;dohodli se, že jakmile se s&#160;Cin­kalem, Boubelou a&#160;Bouřkou uvolní (a dají se do toho plnou parou), přijdou společně na bojiště.</p>
			<p class="MLP_text ParaOverride-1">Byl však neklidný. Zatraceně ho zlobilo, že on, vůdce, nebude na svém místě, aby řídil válečné operace právě v&#160;tento obtížný den.</p>
			<p class="MLP_text ParaOverride-1">Hejl ho upokojil a&#160;po krátkém rozloučení ve čtyři hodiny odkvačil, obklopen svými bojovníky, na bojiště.</p>
			<p class="MLP_text ParaOverride-1">Jeho nová odpovědnost však na něho přece jen dolehla a&#160;pohroužen v&#160;starostlivé myšlenky, se srdcem sevřeným možná temnými předtuchami, ani nepomyslel, že by měl utajit příchod svého mužstva do zákopů v&#160;Hájku.</p>
			<p class="MLP_text ParaOverride-1">Velraňáci přišli dřív. Překvapeni tím, že nic nevidí, pověřili jednoho ze svých řad, Melhubu, aby vylezl na strom a&#160;obhlédl situaci.</p>
			<p class="MLP_text ParaOverride-1">Z&#160;koruny svého buku uviděl Melhuba malou skupinku, která se blížila beze vší obezřetnosti po cestě, a&#160;začal se vrtět jako mřenka na udici, zaplaven překypující a&#160;tichou radostí, která se zmocnila celé jeho bytosti.</p>
			<p class="MLP_text ParaOverride-1">Okamžitě oznámil svým kamarádům, že nepřítel je početně slabší a&#160;že velký Janek tu není.</p>
			<p class="MLP_text ParaOverride-1">Prcek od Brodu, který si nic nepřál tolik jako pomstít Třasořitku, vymyslel si okamžitě plán útoku a&#160;vyložil ho.</p>
			<p class="MLP_text ParaOverride-1">Budou se zpočátku tvářit jakoby nic a&#160;bojovat jako obvykle, vy­razí dopředu, pak couvnou, pak znovu postoupí až na půl cesty a&#160;pak po předstíraném ústupu vyrazí znovu všichni najednou k&#160;hromadnému útoku, uhodí jako smršť na nepřátelský tábor, zmlátí ty, kteří se budou stavět na odpor, zajmou všecky, které pochytají, a&#160;odvlečou je na kraj lesa, kde podstoupí los poražených.</p>
			<p class="MLP_text ParaOverride-1">Platilo tedy, že jakmile zazní jeho válečný pokřik „Mor vás bac!“, vyrazí všichni za ním s&#160;klackem v&#160;ruce.</p>
			<p class="MLP_text ParaOverride-1">Sotva Melhuba slezl ze svého buku, ozval se z&#160;Hájku pronikavý hlasový orgán Hejlův s&#160;obvyklou výzvou: „Do prdele, Velraňáci!“ a&#160;bitva se začala rozvíjet podle běžných zvyklostí.</p>
			<p class="MLP_text ParaOverride-1">Jakožto generál by Hejl měl zůstat na zemi a&#160;velet svým oddílům, ale zvyk, ten zatracený zvyk lézt na strom umlčel všechny výčitky jeho velitelského svědomí a&#160;Hejl se vyšplhal na dub, aby mohl shůry zasypávat svými střelami řady protivníků.</p>
			<p class="MLP_text ParaOverride-1">Pohodlně usazen v&#160;pečlivě vybrané a&#160;zařízené rozsoše vždycky pečlivě zamířil, natáhl gumu tak, aby kůže byly přesně uprostřed vidlice a&#160;obě gumy stejně dlouhé, a&#160;vypustil střelu, která hvízdavě vyletěla na velranskou stranu, trhajíc listoví či dopadajíc s&#160;plesknutím na nějaký kmen.</p>
			<p class="MLP_text ParaOverride-1">Hejl se domníval, že bitva bude probíhat jako vždycky, a&#160;netušil, že druzí se pokusí o&#160;výpad a&#160;budou pokračovat v&#160;útoku, protože od počátku nepřátelství skončila každá šarvátka jejich porážkou nebo ústupem.</p>
			<p class="MLP_text ParaOverride-1">Nějaké půl hodiny šlo všecko dobře a&#160;Hejl, upokojen pocitem dobře vykonané povinnosti, staral se hlavně o&#160;rozumné využívání svých oblázků, když tu náhle zazněl Prckův válečný pokřik a&#160;on uzřel, jak horda Velraňáků útočí na jeho armádu s&#160;takovou rychlostí, bojechtivostí, prudkostí a&#160;důvěrou ve vítězství, že z&#160;toho zůstal na své větvi úplně paf a&#160;nemohl ze sebe vypravit ani slovo.</p>
			<p class="MLP_text ParaOverride-1">Když jeho bojovníci slyšeli ten hrozivý vpád a&#160;viděli to mávání kopími a&#160;oštěpy, dali se okamžitě na ústup; zděšeni, demoralizováni a&#160;příliš málo početní pádili směrem ke Gustlovu lomu, neodvažujíce se ani ohlédnout, protože měli za to, že se na ně řítí celá nepřátelská armáda.</p>
			<p class="MLP_text ParaOverride-1">Vzdor své početní převaze zpomalil velranský šik u&#160;Hájku poněkud svůj rozběh v&#160;obavě před střelou nějakého zoufalého obránce, ale když je žádná neuvítala, vyrazili směle do houští a&#160;jali se prohledávat nepřátelský tábor.</p>
			<p class="MLP_text ParaOverride-1">Bohužel! Neviděli nic, nenašli nikoho a&#160;Prcek už začínal vztekle bručet, když tu objevil Hejla, schouleného v&#160;koruně jeho stromu jako zaskočená veverka.</p>
			<p class="MLP_text ParaOverride-1">Zahalekal vítězně, když ho zpozoroval, a&#160;blahopřeje si v&#160;duchu, že útok nebyl zbytečný, vyzval okamžitě svého vězně, aby slezl.</p>
			<p class="MLP_text ParaOverride-1">Hejl, který věděl, jaký osud ho očekává, opustí-li své útočiště, a&#160;který měl v&#160;kapse ještě několik oblázků, odpověděl na tento urážlivý příkaz slovem Cambronnovým. A&#160;už se začal hrabat v&#160;kapsách kalhot, když Prcek&#160;– aniž zopakoval své nezdvořilé pozvání&#160;– poručil svým mužům, aby mu „toho ptáčka sundali“ pár oblázky.</p>
			<p class="MLP_text ParaOverride-1">Než mohl Hejl napnout prak, zasypalo ho strašlivé krupobití kamení a&#160;on si jentaktak stačil zkřížit paže před obličejem a&#160;zakrýt si oči rukama.</p>
			<p class="MLP_text ParaOverride-1">Hodně Velraňáků naštěstí při střelbě pospíchalo tak, že minulo cíl, ale několik&#160;– až příliš mnoho&#160;– jej zasáhlo: bum do zad! Bum do kokosu! Bum do bránice! Bum do hřbetu! Bum do nohou! A&#160;ještě tuhleten, chytej, synáčku!</p>
			<p class="MLP_text ParaOverride-1">„Však ty slezeš, ty dacane!“ ujišťoval ho Prcek.</p>
			<p class="MLP_text ParaOverride-1">A&#160;chudákovi Hejlovi opravdu nestačily dvě ruce, aby se chránil a&#160;třel si zasažená místa, a&#160;už už se chystal vzdát se jim na milost a&#160;nemilost, když ho jako kouzlem vysvobodil z&#160;této strašné situace válečný pokřik a&#160;hrůzostrašný řev jeho velitele, jenž přiváděl do boje své oddíly.</p>
			<p class="MLP_text ParaOverride-1">Hejl spustil pomalu jednu paži, pak druhou, omakal se, podíval se dolů a… a&#160;uviděl…</p>
			<p class="MLP_text ParaOverride-1">Hrůza! Třikrát hrůza! Udýchaná lovernská armáda se s&#160;křikem řítila do Hájku, v&#160;čele s&#160;Cinkalem a&#160;Bouřkou, zatímco houf Velraňáků odváděl či odnášel na kraj svého lesa zajatého Janka.</p>
			<p class="MLP_text ParaOverride-1">„Janku! Janku! Proboha, Janku!“ ječel Hejl. „Jak se to mohlo stát! Sakra! Sakra! Sakra!“</p>
			<p class="MLP_text ParaOverride-1">Hejlovy zoufalé kletby měly velký ohlas v&#160;lovernském houfu, který přicházel na pomoc.</p>
			<p class="MLP_text ParaOverride-1">„Janku!“ opakoval Cinkal. „On tam není?“ A&#160;začal vysvětlovat: „Zrovna jsme docházeli k&#160;Hůrce, když jsme viděli, jak naši zdrhali jako zajíci, a&#160;tak se na ně vrhl a&#160;zařval:</p>
			<p class="MLP_text ParaOverride-1">‚Stát! Kam jdete? A&#160;co Hejl?‘</p>
			<p class="MLP_text ParaOverride-1">A&#160;někdo, já už nevím kdo, povídá: ‚Ten je na svým dubu!‘</p>
			<p class="MLP_text ParaOverride-1">‚A&#160;Souška?‘</p>
			<p class="MLP_text ParaOverride-1">‚Souška? To nevíme.‘</p>
			<p class="MLP_text ParaOverride-1">‚Sakra, a&#160;vy je v&#160;tom necháte? Aby je Velraňáci zajali? To jste chlapi? Kupředu! Honem! Kupředu!‘</p>
			<p class="MLP_text ParaOverride-1">A&#160;tak vyrazil a&#160;my jsme začali řvát a&#160;hnali jsme se za ním; ale on byl aspoň dvacet kroků před náma, a&#160;tak ho určitě dostali.“</p>
			<p class="MLP_text ParaOverride-1">„No jo, sbalili ho! Ježkovy oči!“ šeptal Hejl, který lezl ze svého dubu a&#160;samým rozčilením ani mluvit nemohl.</p>
			<p class="MLP_text ParaOverride-1">„Tak žádný sraní, musíme jim ho vzít!“</p>
			<p class="MLP_text ParaOverride-1">„Je jich dvakrát tolik co nás,“ poznamenal jeden z&#160;uprchlíků v&#160;návalu opatrnosti, „a&#160;tak nás určitě pochytají ještě víc; to je všecko, co si na tom vyděláme. Když nás není dost, tak halt musíme jenom čekat, oni ho stejně nesnědí!“</p>
			<p class="MLP_text ParaOverride-1">„To ne,“ souhlasil Hejl, „ale co jeho knoflíky! A&#160;to všecko, protože mě chtěl vysvobodit! To je malér, to je malér! On měl svatou pravdu, když nám říkal, aby se dneska nikam nechodilo. Velitele má člověk zkrátka vždycky poslouchat!“</p>
			<p class="MLP_text ParaOverride-1">„Ale kde je Souška? Neviděl nikdo Soušku? Nevíš, jestli ho taky zajali?“</p>
			<p class="MLP_text ParaOverride-1">„Toho ne!“ řekl Hejl. „Já bych řek, že ne, neviděl jsem, že by ho byli odváděli. Nejspíš jim uklouz horem houštinama…“</p>
			<p class="MLP_text ParaOverride-1">Zatímco Lovernští bědovali a&#160;Hejl ve zmatku pohromy poznával výhody a&#160;nutnost železné disciplíny, ozvalo se koroptví čiřikání, nad nímž zajásali radostí.</p>
			<p class="MLP_text ParaOverride-1">„To je Souška!“ řekl Bouřka.</p>
			<p class="MLP_text ParaOverride-1">Byl to vskutku Souška, který při útoku vklouzl jako liška do křoví, a&#160;tak Velraňákům unikl. Přicházel po svahu obecního pozemku dolů a&#160;určitě musel něco vidět, protože poznamenal:</p>
			<p class="MLP_text ParaOverride-1">„Pánové, ti to Jankovi dávají! Neviděl jsem dobře, ale měli ho tam zatraceně v&#160;prádle!“</p>
			<p class="MLP_text ParaOverride-1">A&#160;nato posbíral ode všech tkaničky a&#160;špendlíky na vyspravení generálových svršků, které z&#160;toho určitě nevyjdou bez úhony.</p>
			<p class="MLP_text ParaOverride-1">Na kraji lesa se vskutku odehrával hrůzostrašný výjev.</p>
			<p class="MLP_text ParaOverride-1">Velký Janek, zpočátku obklíčen, obklopen a&#160;unášen vírem protivníků tak, že nevěděl, kde mu hlava stojí, přišel konečně k&#160;sobě, vzpamatoval se, a&#160;když s&#160;ním chtěli jednat jako se zajatcem a&#160;vrhnout se na něho s&#160;kudlou v&#160;ruce, ukázal jim, těm syčákům, kdo je to Loverňák.</p>
			<p class="MLP_text ParaOverride-1">Používal hlavy, nohou, rukou, loktů, kolen, zadku i&#160;zubů, tloukl nalevo, napravo, kopal, vyhazoval, plácal, řezal, boxoval, kousal, zkrátka bil se strašlivě, porážeje jedny, pobíjeje druhé, tu udělal někomu modřinu na oku, tam vrazil někomu facku a&#160;třetího zas ozdobil boulí, bác tady a&#160;bum tam a&#160;onde zase plác; řádil tak, že se vyrval nepřátelské smečce&#160;– jen bez půlky rukávu, kterou nechal v&#160;boji&#160;– a&#160;užuž se chystal nezadržitelně vyrazit ke svým, když mu Třasořitka zrádně nastavil nohu a&#160;Janek upadl jak široký tak dlouhý nosem do krtiny, roztažený jako žába a&#160;s&#160;pusou otevřenou.</p>
			<p class="MLP_text ParaOverride-1">Než mohl říct švec, než vůbec pomyslel na to, aby se vztyčil aspoň na kolena, sesypal se na něho tucet kluků a&#160;plác! A&#160;říz! A&#160;bum! A&#160;bác! Chytli ho za nohy a&#160;za ruce, zatímco ho jeden z&#160;nich prohledával, vzal mu nůž a&#160;zacpal mu ústa roubíkem z&#160;vlastního kapesníku.</p>
			<p class="MLP_text ParaOverride-1">Prcek, který operaci řídil, vyzbrojil ořešákovým prutem Třasořitku, jenž vlastně zachránil situaci, a&#160;doporučil mu&#160;– jak zbytečné to opatření!&#160;– aby ho neváhal použít, jakmile se vězeň jenom hne.</p>
			<p class="MLP_text ParaOverride-1">Protože Janek skutečně nepatřil k&#160;těm, kteří se tak snadno poddávají, měl za chvíli od těch šlehanců zadek tak modrý, že nakonec musel stát klidně.</p>
			<p class="MLP_text ParaOverride-1">„Tumáš! Ty svině!“ pokřikoval Třasořitka. „Tys mně chtěl uřezat pinďoura a&#160;koule. Tak hele, co kdybysme to všecko uřezali teďka tobě!“</p>
			<p class="MLP_text ParaOverride-1">Neuřezali mu nic z&#160;toho, ale jejich mstitelské bedlivosti neunikl jediný knoflík, jediná knoflíková dírka, jediný háček a&#160;jediná tkanice. Přemožený, obraný a&#160;seřezaný Janek byl puštěn na svobodu ve stavu stejně žalostném jako Třasořitka před pěti dny.</p>
			<p class="MLP_text ParaOverride-1">Ale Loverňák nefňukal jako Velraňák; měl duši velitelskou, a&#160;i&#160;když soptil vnitřním hněvem, zdálo se, že nepociťuje fyzickou bolest. Však také neváhal a&#160;okamžitě, jakmile mu vyndali roubík, vychrlil na své mučitele své nezkrotné opovržení a&#160;nepřemožitelnou nenávist v&#160;záplavě jedovatých nadávek.</p>
			<p class="MLP_text ParaOverride-1">Bylo to, bohužel, poněkud příliš brzy a&#160;vítězná smečka, jista tím, že je jí vydán na milost a&#160;nemilost, mu to také ukázala a&#160;zahrnula ho záplavou ran a&#160;kopanců.</p>
			<p class="MLP_text ParaOverride-1">Teprve pak se přemožený, zuřivostí a&#160;zoufalstvím překypující a&#160;záštím a&#160;pomstychtivostí opilý Janek, s&#160;tváří pohnutím zrůzněnou, vydal na cestu, ušel několik kroků a&#160;pak za křovím upadl na zem, snad aby se po libosti vyplakal, nebo aby posbíral pár trnů, kterými by si upevnil kalhoty, aby mu neklouzaly z&#160;beder.</p>
			<p class="MLP_text ParaOverride-1">Lomcoval jím šílený vztek: kopal, svíral pěsti, skřípal zuby a&#160;kousal do země; ale pak, jako by mu to trpké políbení vnuklo nějaký nápad, se náhle zarazil.</p>
			<p class="MLP_text ParaOverride-1">Měděné červánky klesaly níž a&#160;níž za poloobnaženými větvemi lesa, rozšiřujíce obzor, zaoblujíce křivky a&#160;zušlechťujíce krajinu, oživenou mohutným vanem větru. V&#160;dálce štěkali na řetězech uvázaní hlídací psi; havran kdesi svolával své druhy k&#160;spánku, Velranští zmlkli a&#160;po Lovernských nebylo vidu ani slechu.</p>
			<p class="MLP_text ParaOverride-1">Janek, schovaný za keřem, se zul (což bylo snadné), nacpal cáry ponožek do bot zbavených tkaniček, svlékl si nátělník i&#160;spodky, ovinul je kolem bot, to všecko zabalil do haleny, svázal dohromady dva a&#160;dva cípy a&#160;udělal si tak uzlíček; na sobě si nechal jen krátkou košili, jejíž podolek vlál ve větru.</p>
			<p class="MLP_text ParaOverride-1">Nato uchopil do jedné ruky uzlík, dvěma prsty druhé si povytáhl košili, vztyčil se náhle před celou nepřátelskou armádou a&#160;spílaje svým přemožitelům do volů, sviní, darebáků a&#160;bab, ukázal jim energickým ukazováčkem svou zadnici, načež se divokým úprkem rozběhl do soumraku, pronásledován nadávkami Velraňáků a&#160;sprškou kamení, které mu bzučelo kolem uší.</p>
		</div>
</body>
</html>