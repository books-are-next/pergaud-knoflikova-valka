<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>knofliova_valka-19</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="knofliova_valka-19" xml:lang="cs-CZ">
		<div class="Z-kladn--textový-r-meček">
			<p id="_idParaDest-18" class="MLP_uroven2_kapitola ParaOverride-1">8 <br/>Jiné možnosti</p>
			<p class="MLP_citat ParaOverride-1">Hledal jsem, paní má, a&#160;hledat budu dál…</p>
			<p class="MLP_citat_autor ParaOverride-1">— RACINE (Britannicus, dějství II, výstup 3)</p>
			<p class="MLP_text_bez1radku ParaOverride-1">„Ne a&#160;ne a&#160;ne! Já už ten poklad nechci! Já už ho mám plný zuby: nebít se, opisovat nějaký volovinky o&#160;Mirabeauovi a&#160;ještě dostávat nářez! Já se na ty knoflíky vybodnu! Ať si je veme, kdo chce! Ať si to vypije zas někdo jinej! Táta řek, že jestli mi v&#160;kapse najde jedinej knoflík, tak prej mě seřeže tak, že jsem to ještě nezažil.“</p>
			<p class="MLP_text ParaOverride-1">Tak promlouval na druhý den ráno pokladník Cinkal, když odevzdával generálovi hezký boubelatý pytlík, který zhotovila jeho sestra.</p>
			<p class="MLP_text ParaOverride-1">„Někdo ty knoflíky přece mít musí!“ prohlásil rozhodně Janek. „To je fakt, že Cinkal už si je nechat nemůže, protože je podezřelej. Každou chvíli by mu někdo moh udělat prohlídku a&#160;načapat ho.</p>
			<p class="MLP_text ParaOverride-1">Musíš si je vzít ty, Bouřko. Vy nebydlíte ve vesnici, tvýmu tátovi jakživa nenapadne, že je máš.“</p>
			<p class="MLP_text ParaOverride-1">„Tahat se s&#160;tím pytlem dvakrát denně odsud do Olšiny a&#160;z&#160;Olšiny sem a&#160;ještě k&#160;tomu dvakrát se nebít, zrovna já, jeden z&#160;nejsilnějších, jeden z&#160;nejlepších lovernskejch vojáků! To si ze mne snad děláš srandu, ne?“ odvětil Bouřka.</p>
			<p class="MLP_text ParaOverride-1">„Cinkal je taky dobrej voják, a&#160;přesto na to přistoupil!“</p>
			<p class="MLP_text ParaOverride-1">„Jo, aby mi je sebral Simon ve škole nebo Velraňáci cestou domů! Co když Narcis jednou zapomene pustit Turka a&#160;Velraňáci na nás zrovna budou čekat? A&#160;co když nepřijdeme do školy, co si počnete? Pak budete namydlení!“</p>
			<p class="MLP_text ParaOverride-1">„Mohli bysme ten pytlík schovat v&#160;některý přihrádce ve třídě!“ navrhl Boubela.</p>
			<p class="MLP_text ParaOverride-1">„Ty jseš bulík!“ posmíval se mu Souška. „A&#160;kdy je sem budeš dávat, ty svý knoflíky? My je potřebujeme právě po čtvrtý, ty trulante, a&#160;ne během vyučování! A&#160;jak se sem teda chceš večer dostat, abys je tady schoval? No řekni, schválně, ty chytráku!“</p>
			<p class="MLP_text ParaOverride-1">„Ne, ne, nikdo jste na nic nepřišel. To je všecko špatný!“ uvažoval nahlas Janek.</p>
			<p class="MLP_text ParaOverride-1">„Kde je Hejl a&#160;Gambetta?“ zeptal se jeden z&#160;menších.</p>
			<p class="MLP_text ParaOverride-1">„Tím si nelam hlavu!“ odsekl mu velitel. „Oni jsou ve svý kůži a&#160;já jsem taky ve svý a&#160;ty se s&#160;tou svou můžeš jít vycpat, rozumíš?“</p>
			<p class="MLP_text ParaOverride-1">„Já jsem se ptal jenom proto, že by ten pytlík možná moh vzít Hejl. Na tom stromě by mu to nevadilo.“</p>
			<p class="MLP_text ParaOverride-1">„Ne! Ne!“ odpověděl prudce Janek. „Ani Hejl, ani nikdo jinej! Já už jsem na to přišel. My si na ty krámy prostě musíme najít nějakej úkryt.“</p>
			<p class="MLP_text ParaOverride-1">„Ale ne ve vsi! Kdyby ho někdo našel…“</p>
			<p class="MLP_text ParaOverride-1">„To ne,“ uznal velitel. „Musíme si najít nějakej koutek na Hůrce, například v&#160;těch starejch lomech tam nahoře.“</p>
			<p class="MLP_text ParaOverride-1">„Musí tam ale bejt sucho, protože když vám zrezaví taková jehla, tak je k&#160;ničemu, a&#160;nitě se ve vlhku taky kazí.“</p>
			<p class="MLP_text ParaOverride-1">„Kdybysme mohli najít takovej úkryt taky na šavle a&#160;na kopí a&#160;na klacky! Jeden aby se pořád bál, aby mu je doma nevzali.“</p>
			<p class="MLP_text ParaOverride-1">„Včera mi táta sebral šavli a&#160;zlomil mi ji a&#160;hodil ji do ohně!“ naříkal Boubela. „Nezachránil jsem z&#160;ní nic jinýho než kousek provázku z&#160;rukověti a&#160;ten je ještě celej ohořelej.“</p>
			<p class="MLP_text ParaOverride-1">„Jo, to je ono,“ souhlasil Cinkal. „Musíme najít nějakej koutek nebo nějakou díru, prostě nějakou schovávačku, abysme tam mohli schovat všecko.“</p>
			<p class="MLP_text ParaOverride-1">„Co kdybysme si postavili boudu?“ navrhl Souška. „Takovou pěknou boudu v&#160;nějakým starým lomu; dobře schovanou, hezky stranou; v&#160;některejch lomech už jsou hotový velikánský jeskyně, stačilo by dostavět zdi a&#160;na střechu by se našly trámky a&#160;kousky prken.“</p>
			<p class="MLP_text ParaOverride-1">„To by bylo ohromný!“ zajásal Cinkal. „Opravdickou boudu s&#160;postelema z&#160;uschlýho listí, na kterejch by se dalo odpočívat, a&#160;ohniště, kde by se dal udělat ohýnek a&#160;hostina, až budeme mít prachy!“</p>
			<p class="MLP_text ParaOverride-1">„To je ono!“ prohlásil Janek. „Postavíme si na Hůrce boudu. Scho­váme tam poklad a&#160;střelivo a&#160;praky a&#160;zásobu pěknejch oblázků. Uděláme si tam nějaký sedátka na sezení a&#160;postele na ležení a&#160;stojan na šavle, postavíme si tam ohniště a&#160;nasbíráme suchý dříví na oheň. To bude bašta!“</p>
			<p class="MLP_text ParaOverride-1">„Musíme na ni hnedka najít místo!“ dožadoval se Cinkal, který chtěl mít co nejdříve jasno o&#160;osudech pytlíku.</p>
			<p class="MLP_text ParaOverride-1">„Dneska večer, ano, dneska večer! Dneska večer se půjde hledat!“ souhlasila nadšeně celá tlupa.</p>
			<p class="MLP_text ParaOverride-1">„Jestli nepřijdou Velraňáci!“ opravil je Janek. „Ale Hejl a&#160;Gambetta na ně něco šijou, aby nám dali pokoj, a&#160;když se to povede, tak budeme mít všichni klid. A&#160;když se to nepovede, tak se vyberou dva zástupci a&#160;ti půjdou hledat místo, který by se nejlíp hodilo.“</p>
			<p class="MLP_text ParaOverride-1">„A&#160;co dělá Hejl? Tak nám to řekni, Janku!“ naléhal Pajda.</p>
			<p class="MLP_text ParaOverride-1">„Nic mu neříkej,“ šeptal Cinkal a&#160;šťouchal do něho loktem, aby mu připomenul staré podezření.</p>
			<p class="MLP_text ParaOverride-1">„Však se dočkáš. A&#160;vůbec, já o&#160;tom nic nevím! Ve válce a&#160;v&#160;bitvě velím já, ale jinak si každej může dělat, co chce. Hejl si dělá, co chce, a&#160;já taky a&#160;ty jakbysmet a&#160;všichni ostatní zrovna tak. Vždyť jsme, hernajs, v&#160;republice, nebo ne? Jak říká táta!“</p>
			<p class="MLP_text ParaOverride-1">Do třídy se šlo bez Hejla a&#160;bez Gambetty. Když se učitel ptal jejich spolužáků na pravděpodobný důvod jejich absence, dozvěděl se od zasvěcených, že první zůstal doma pomáhat při telení a&#160;druhý šel znovu ke kozlovi s&#160;kozou, která ne a&#160;ne zabrat.</p>
			<p class="MLP_text ParaOverride-1">Na další podrobnosti se nevyptával, což naši rošťáci dobře věděli. Však toho také využívali: když byl některý z&#160;nich za školou, neopomenuli nikdy uvést na jeho omluvu něco poněkud choulostivého, protože si byli předem jisti, že k&#160;tomu starý Simon nebude vyžadovat žádné dodatečné podrobnosti.</p>
			<p class="MLP_text ParaOverride-1">Hejl a&#160;Gambetta se však ani v&#160;nejmenším nestarali o&#160;příslušnou plodnost rodinných krav a&#160;koz.</p>
			<p class="MLP_text ParaOverride-1">Jak si jistě vzpomínáte, slíbil Hejl Melhubovi, že si to s&#160;ním vyřídí; od té doby dumal o&#160;své malé soukromé pomstě a&#160;teď chtěl s&#160;pomocí svého věrného druha a&#160;spojence Gambetty svůj plán uvést ve skutek.</p>
			<p class="MLP_text ParaOverride-1">V&#160;sedm ráno se oba sešli s&#160;Jankem, kterému všechno řekli a&#160;s&#160;nímž se dohodli.</p>
			<p class="MLP_text ParaOverride-1">Když se našla výmluva, odkradli se oba z&#160;vesnice tak, aby je nikdo neviděl ani nepoznal. Dostali se na cestu na Hůrku a&#160;k&#160;Hájku a&#160;pak na nepřátelský kraj lesa, který byl tou dobou svými obvyklými obhájci opuštěn.</p>
			<p class="MLP_text ParaOverride-1">Pár kroků od ohrady tu stál Melhubův buk s&#160;hladkým a&#160;rovným kmenem, oblýskaným od několikatýdenního styku s&#160;kalhotami velranské hlídky. První vidlicovité rozvětvení bylo několik metrů nad hlavami obou šplhačů. Třemi odrazy dosáhl Hejl první větve, vzepřel se na předloktí, vytáhl se na kolena a&#160;pak na chodidla.</p>
			<p class="MLP_text ParaOverride-1">Jakmile byl tak daleko, začal se orientovat. Musel totiž napřed zjistit, ve které vidlici a&#160;na které větvi bývá usazený jeho sok, aby se nevydávali v&#160;nebezpečí, že udělají práci zbytečnou, která by je navíc zesměšnila v&#160;očích jejich nepřátel a&#160;pošramotila by vážnost, které se těšili u&#160;přátel.</p>
			<p class="MLP_text ParaOverride-1">Hejl se zaměřil na Hájek a&#160;hlavně na svůj dub, aby si ujasnil přibližnou výšku Melhubova stanoviště, a&#160;pak pečlivě prozkoumal škrábance na větvích, aby zjistil místa, kam Melhuba šlape.</p>
			<p class="MLP_text ParaOverride-1">Pak začal šplhat po tomto přirozeném schodišti, po této vzdušné stezičce. Jako nějaký Sioux nebo Delaware, který jde po stopě bílé tváře, prozkoumal odspoda až nahoru všechny větve stromu, a&#160;vylezl dokonce až nad nepřítelovo stanoviště, aby mohl přesně zjistit, na které větve Melhuba šlapal a&#160;na které už ne. Tak určil přesně to místo v&#160;rozsoše stromu, odkud velranské práče metalo na lovernskou armádu své vražedné oblázky. Usadil se pohodlně o&#160;kousek dál, podíval se dolů, aby dobře posoudil, jaký kotrmelec udělá podle jeho plánu jeho nepřítel, a&#160;konečně vytáhl z&#160;pravé kapsy křivák.</p>
			<p class="MLP_text ParaOverride-1">Byl to nůž dvojitý, měl kromě obyčejného ostří ještě malou pilku s&#160;velkými zuby, nepříliš ostrou a&#160;neobyčejně nepraktickou.</p>
			<p class="MLP_text ParaOverride-1">Hejl, který však nikdy před ničím necouval, se chystal tímto primitivním nástrojem skoro přeřezat houževnatou a&#160;tvrdou bukovou větev, tlustou bezmála jako jeho stehno. Byla to pořádná dřina, která se musela udělat šikovně, když člověk nechtěl, aby se v&#160;osudném okamžiku v&#160;protivníkovi probudilo podezření.</p>
			<p class="MLP_text ParaOverride-1">Aby pilka příliš neposkakovala a&#160;větev nebyla příliš viditelně poškrábaná, slezl Hejl do spodnější rozsochy a&#160;svíraje kmen stromu koleny, naznačil ostřím nože lehký zářez, který prohloubil do uzounkého žlábku, v&#160;němž se bude pohybovat pilka.</p>
			<p class="MLP_text ParaOverride-1">Pak začal pohybovat zápěstím zepředu dozadu a&#160;zezadu dopředu. Zatím vylezl na strom také Gambetta a&#160;dohlížel na celou operaci. Když se Hejl unavil, pomahač nastoupil. Za půl hodiny byl nůž tak rozpálený, že nebylo možné dotknout se čepele. Chvíli odpočívali a&#160;pak se znovu dali do práce.</p>
			<p class="MLP_text ParaOverride-1">Dvě hodiny se tak střídali v&#160;pilování. Nakonec už měli prsty ztuhlé, zápěstí zdřevěnělá, krky obolavělé, oči kalné a&#160;plné slzí, ale oživoval je neuhasitelný plamen nadšení, a&#160;tak pilka škrábala a&#160;hryzala dál a&#160;dál jako nějaká nelítostná myš.</p>
			<p class="MLP_text ParaOverride-1">Když už zbývalo přeřezat jen půldruhého centimetru, opřeli se o&#160;větev, napřed opatrně a&#160;pak silněji, aby vyzkoušeli její pevnost.</p>
			<p class="MLP_text ParaOverride-1">„Ještě trošku!“ rozhodl Hejl.</p>
			<p class="MLP_text ParaOverride-1">Gambetta se zamyslel. Větev nesmí zůstat viset na kmeni, říkal si, protože to by se jí Melhuba zachytil a&#160;vyvázl by z&#160;toho s&#160;leknutím. Musí se ulomit úplně. Navrhl Hejlovi, aby ji napilovali ještě na prst hluboko zespoda, čímž se docílí kýženého zlomení. Tak to také udělali.</p>
			<p class="MLP_text ParaOverride-1">Když se pak Hejl znovu dost silně o&#160;větev opřel, uslyšel slibné zapraskání. Usoudil, že je třeba ještě párkrát zapilovat.</p>
			<p class="MLP_text ParaOverride-1">„Teďka je to dobrý. Bude na ni moct vylízt, přitom se ještě nezlomí, ale až se tam začne mlet s&#160;tím svým prakem… chachá, to se nasmějeme!“</p>
			<p class="MLP_text ParaOverride-1">Odfoukali z&#160;větví drobné drtinky, rukama uhladili okraje štěrbiny, aby se vruby na kůře urovnaly a&#160;jejich dílo bylo neviditelné, a&#160;pak slezli z&#160;buku s&#160;vědomím dobře stráveného dopoledne.</p>
			<p class="MLP_text ParaOverride-1">„Prosím, pane učiteli,“ oslovil Gambetta učitele, když přišel do školy deset minut po desáté, „já vám jdu říct, že mi táta řekl, abych vám řekl, že jsem dneska ráno nemoh přijít do školy, poněvadž jsem šel s&#160;naší kozou…“</p>
			<p class="MLP_text ParaOverride-1">„Dobrá, dobrá, já vím,“ přerušil ho starý Simon, který nerad viděl, když se jeho žáci s&#160;rozkoší obírají těmito popisy, které je vždycky velice vzrušovaly. Byl si totiž jist, že nějaký šibal se jako učiněné neviňátko bude dožadovat podrobnějších vysvětlení.</p>
			<p class="MLP_text ParaOverride-1">„To je v&#160;pořádku, to je v&#160;pořádku,“ odpověděl stejně, a&#160;dokonce předem Hejlovi, který se blížil s&#160;čepicí v&#160;ruce.</p>
			<p class="MLP_text ParaOverride-1">„No tak, žádné hloučky, nebo půjdete zpátky do třídy.“</p>
			<p class="MLP_text ParaOverride-1">A&#160;v&#160;duchu bručel: „Nechápu, že rodiče tak málo dbají o&#160;morálku svých dětí, když jim takovou podívanou zrovna cpou před oči.</p>
			<p class="MLP_text ParaOverride-1">Je to učiněná posedlost. Pokaždé, když je ve vsi hřebec, jsou při tom všichni; stoupnou si kolem, všecko vidí, všecko slyší, a&#160;to se jim dovoluje. A&#160;pak si rodiče chodí stěžovat, že si kluci posílají s&#160;děvčaty milostná psaníčka.“</p>
			<p class="MLP_text ParaOverride-1">Dobrák, naříkal nad morálkou a&#160;rmoutil se pro takovou maličkost!</p>
			<p class="MLP_text ParaOverride-1">Jako by v&#160;přírodě nebylo milostný akt vidět na každém kroku! Mělo se snad nějakým nápisem zakázat mouchám, aby se pářily, kohoutům, aby skákali na slepice, měly se zavírat běhající se jalovice, mělo se střílet po zamilovaných vrabcích, měla se ničit vlaštovčí hnízda, měly se psům oblékat zástěrky nebo podvlékačky a&#160;fenkám sukně a&#160;malí pastuchové se neměli posílat pást ovce, protože skopci zapomínají na žrádlo, když některá ovce vydává pach zvoucí k&#160;aktu a&#160;když je obklopena celým dvorem nápadníků?</p>
			<p class="MLP_text ParaOverride-1">Děti ostatně připisují této zcela běžné podívané mnohem menší důležitost, než se má za to. Baví je na tom hlavně pohyb, který se tak podobá zápasu anebo který někdy připodobňují k&#160;činnosti střev po jídle, jak o&#160;tom svědčí toto vyprávění Buřinkovo:</p>
			<p class="MLP_text ParaOverride-1">„Tlačil, jako když se chce vykadit,“ vykládal o&#160;jejich velkém Turkovi, který obskočil starostovu fenku, když předtím přepral všechny své soky.</p>
			<p class="MLP_text ParaOverride-1">„To vám byla švanda! Musel se tak ohnout, aby se strefil, že si skoro musel zadníma nohama kleknout a&#160;záda měl jako ta hrbatá z&#160;Orsan. Přidržoval si Foletku předníma packama a&#160;tlačil a&#160;tlačil a&#160;pak vstal, a&#160;pak se, kluci, nemoh dostat ven. Byli spojení a&#160;Foletka je malinká, a&#160;tak měla zadek ve vzduchu a&#160;zadníma packama vůbec nedosáhla na zem.</p>
			<p class="MLP_text ParaOverride-1">Jo a&#160;v&#160;tý chvíli starosta vyšel z&#160;našich dveří a&#160;začal ječet:</p>
			<p class="MLP_text ParaOverride-1">‚Polejte je vodou! Proboha, polejte je vodou!‘</p>
			<p class="MLP_text ParaOverride-1">Ale čubička ňafala a&#160;Turek, kterej je silnější, ji tahal za zadek, až měl ty věci úplně obrácený naruby.</p>
			<p class="MLP_text ParaOverride-1">Víte, ono to Turka muselo děsně bolet, protože když je konečně od sebe dostali, tak to měl celý červený a&#160;lízal si to aspoň půl hodiny.</p>
			<p class="MLP_text ParaOverride-1">A&#160;pak náš Narcis povídá: ‚No, pane starosto, já bych řek, že si ta vaše Foletka přišla na svý!‘</p>
			<p class="MLP_text ParaOverride-1">A&#160;starosta se moh cestou od nás usakrovat.“</p>
		</div>
</body>
</html>