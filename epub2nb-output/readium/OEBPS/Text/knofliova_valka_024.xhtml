<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>knofliova_valka-21</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="knofliova_valka-21" xml:lang="cs-CZ">
		<div class="Z-kladn--textový-r-meček">
			<p id="_idParaDest-20" class="MLP_uroven2_kapitola ParaOverride-1">1 <br/>Budování boudy</p>
			<p class="MLP_citat ParaOverride-1">Budeme mít lůžka z&#160;lehkých vůní, <br/>divany hluboké tak jako hrobky jsou…</p>
			<p class="MLP_citat_autor ParaOverride-1">— CH. BAUDELAIRE (Smrt milenců)</p>
			<p class="MLP_text_bez1radku ParaOverride-1">Gambettova a&#160;Hejlova nepřítomnost a&#160;tajuplná mlčenlivost generálova náramně rozdmychaly zvědavost lovernských válečníků, kteří jednotlivě přicházeli z&#160;toho nebo onoho důvodu za Jankem a&#160;pod pečetí tajemství od něho vyžadovali vysvětlení.</p>
			<p class="MLP_text ParaOverride-1">Ale všecko, co se i&#160;ti nejoblíbenější dozvěděli, byla tato věta:</p>
			<p class="MLP_text ParaOverride-1">„Uvidíte dneska večer Melhubu!“</p>
			<p class="MLP_text ParaOverride-1">Však byli také všichni deset minut po čtvrté na svých místech, každý s&#160;úctyhodnou hromadou střeliva před sebou a&#160;krajícem chleba v&#160;ruce, a&#160;čekali netrpělivě a&#160;pozorněji než kdy jindy na příchod Velraňáků.</p>
			<p class="MLP_text ParaOverride-1">„Musíte zůstat pořádně schovaný,“ vysvětlil jim Hejl. „Musíte ho nechat vylízt na strom, když chcete zažít pořádnou jundu.“</p>
			<p class="MLP_text ParaOverride-1">A&#160;brzy sledovali všichni Loverňáci s&#160;vyvalenýma očima každý pohyb nepřátelského šplhače, který lezl na své stanoviště v&#160;koruně buku na kraji lesa.</p>
			<p class="MLP_text ParaOverride-1">Dívali se, div si oči nevykoukali, protírali si co chvíli kukadla, která se zamlžovala slzami, ale neviděli nic zvláštního, ale ani co by za nehet vlezlo. Melhuba se tam uvelebil jako obvykle, spočítal si nepřátele, pak si vzal prak a&#160;začal svědomitě ostřelovat kamením protivníky, které mohl na dálku rozeznat.</p>
			<p class="MLP_text ParaOverride-1">Ale ve chvíli, kdy se tento ostrostřelec příliš prudce nahnul na stranu, aby se vyhnul střele Hejlově, který už byl jako na trní, když viděl, že stále nenastává žádná katastrofa, ozvalo se vzduchem suché zapraštění věštící pohromu. Velká větev, na které Velraňák hnízdil, se naráz ulomila a&#160;on se řítil i&#160;s&#160;ní na vojáky dole. Pokoušel se sice zachytit se jiných větví, ale marně. Tu se uhodil, tam pohmoždil o&#160;spodní větve, které jedna po druhé také praskaly, odstrkovaly ho anebo před ním uhýbaly, a&#160;nakonec dopadl na zem sice všelijak, ale určitě rychleji, než se dostal nahoru.</p>
			<p class="MLP_text ParaOverride-1">„Au! Au! Jauvej! Jauvej! Jejejeje! Má noha! Má hlava! Má ruka!“</p>
			<p class="MLP_text ParaOverride-1">Na tento žalobný koncert odpověděl z&#160;Hájku homérský výbuch smíchu.</p>
			<p class="MLP_text ParaOverride-1">„Tak to jsem tě zas dostal já, abys věděl!“ posmíval se mu Hejl. „To máš za to, že se tak vytahuješ a&#160;vyhrožuješ druhejm. Já tě naučím, mířit na mě prakem, ty ksindle špatná! Nerozbil sis náhodou sklo hodinek? Ne? A&#160;máš v&#160;pořádku cifrplát?“</p>
			<p class="MLP_text ParaOverride-1">„Vy darebáci! Vy vrazi! Vy holoto!“ odpovídali ti z&#160;velranské armády, co vyvázli z&#160;nebezpečí. „To si odskáčete! To si odskáčete!“</p>
			<p class="MLP_text ParaOverride-1">„Třeba hned!“ odpověděl Janek a&#160;obrátil se ke svým mužům:</p>
			<p class="MLP_text ParaOverride-1">„Poslyšte, co kdybysme trochu zaútočili?“</p>
			<p class="MLP_text ParaOverride-1">„Jdem na to!“ souhlasili svorně.</p>
			<p class="MLP_text ParaOverride-1">A&#160;útočný pokřik pětačtyřiceti Loverňáků poučil nepřítele, beztak už zaraženého a&#160;zmateného, že musí vzít nohy pořádně na ramena, když se nechce vydat v&#160;nebezpečí nové, svrchovaně potupné a&#160;zhoubné konfiskace knoflíků.</p>
			<p class="MLP_text ParaOverride-1">Ohrazený tábor Velraňáků byl vyklizen v&#160;jediném okamžení. Ranění jako kouzlem zase nabyli vlády nad svýma nohama; a&#160;to dokonce i&#160;Melhuba, který se spíš polekal, než si ublížil, a&#160;dostal se z&#160;toho lacino, jen s&#160;několika škrábanci na rukou, pár modřinami na zadku a&#160;na stehnech a&#160;s&#160;monoklem na oku.</p>
			<p class="MLP_text ParaOverride-1">„A&#160;teď od nich aspoň bude pokoj!“ zkonstatoval za chvilku Janek. „Pojďme hledat místo na boudu!“</p>
			<p class="MLP_text ParaOverride-1">Celá armáda se vrátila k&#160;Hejlovi, který slezl ze stromu a&#160;pro tu chvíli střežil pytlík zhotovený Marií Cinkalovou, jenž obsahoval už dvakrát zachráněný a&#160;lovernské armádě tak drahý poklad.</p>
			<p class="MLP_text ParaOverride-1">Chlapci se vnořili do hloubi Hájku, aby se tak nepozorovaně dostali do úkrytu, který našel Hejl (do Sněmovny, jak jej pokřtil Souška), a&#160;odtamtud se v&#160;malých skupinkách vydali nahoru vybrat z&#160;mnoha použitelných to místo, které bude nejpříhodnější a&#160;bude nejlépe odpovídat potřebám chvíle a&#160;svaté věci.</p>
			<p class="MLP_text ParaOverride-1">Spontánně se vytvořilo pět šest skupinek, které vedli přední válečníci. Skupinky se ihned rozptýlily po starých opuštěných lomech, prozkoumávaly je, prohledávaly, pročmuchávaly, prověřovaly a&#160;společně posuzovaly.</p>
			<p class="MLP_text ParaOverride-1">Nesmělo to být ani příliš blízko cesty, ani příliš daleko od Hájku. Musela tam také vést naprosto tajná ústupová cesta, aby bylo možné dostat se bez nebezpečí z&#160;tábora do pevnosti.</p>
			<p class="MLP_text ParaOverride-1">Našel to Souška.</p>
			<p class="MLP_text ParaOverride-1">Uprostřed jednoho bludiště v&#160;lomech byla vyhloubenina, jakási jeskyňka, která se přímo nabízela jako přirozené útočiště. Stačilo jen docela málo k&#160;jejímu zpevnění, uzavření a&#160;krytí před zraky ne­zasvěcených.</p>
			<p class="MLP_text ParaOverride-1">Souška přivolal obvyklým signálem Janka, Hejla a&#160;ostatní; brzy stáli všichni před doupětem, které jejich kamarádi znovu objevili, protože je všichni, safraporte, dávno znali. Jak to, že na ně nepřišli hned?</p>
			<p class="MLP_text ParaOverride-1">Ten sakramentský Souška s&#160;tou svou psí pamětí si na ně vzpomněl hned. Vždyť už tudy prošli bůhvíkolikrát na svých výpravách po revíru, když šli hledat kosí hnízda, zralé oříšky, namrzlé trnky nebo šípky.</p>
			<p class="MLP_text ParaOverride-1">Lomy tu tvořily jakýsi úvoz, vedoucí na malý plácek, jakousi pla­ninku uprostřed hradeb, nahoře ohraničenou pásem lesa sousedícím s&#160;lesem teréským a&#160;dole posetou křovinami, mezi nimiž se klikatilo několik steziček lesní zvěře, které přetínaly velkou cestu a&#160;vedly k&#160;mlází za Hájkem.</p>
			<p class="MLP_text ParaOverride-1">Celá armáda vlezla do jeskyně. Byla ve skutečnosti dost nehluboká, ale prodlužovala či vlastně předcházela ji široká skalní chodba, takže nic nebylo snazšího než zvětšit její přirozenou rozlohu. Stačilo na ty dvě skalní stěny, vzdálené od sebe několik metrů, položit stříšku z&#160;větví a&#160;listí. Jinak byla jeskyně obdivuhodně chráněná; ze všech stran kromě od vchodu byla obklopena hustou clonou stromů a&#160;keřů.</p>
			<p class="MLP_text ParaOverride-1">Otvor se zúží širokou a&#160;pevnou zídkou z&#160;krásných plochých kamenů, kterých tu všude bylo plno, a&#160;budou tam úplně jako doma. Až to bude hotové zvenčí, dají se do úpravy vnitřku.</p>
			<p class="MLP_text ParaOverride-1">A&#160;tady se Jankovy stavebnické pudy projevily v&#160;celém svém rozsahu. Jeho mozek vymýšlel, nařizoval a&#160;rozděloval práci s&#160;obdivuhodnou jistotou a&#160;nezvratnou logikou.</p>
			<p class="MLP_text ParaOverride-1">„Dneska večer musíme posbírat všechny kousky prken, který budou k&#160;nalezení, laťky, trámky, starý hřebíky a&#160;panty!“</p>
			<p class="MLP_text ParaOverride-1">Jednoho bojovníka pověřil, aby sehnal kladivo, druhý měl sehnat kleště, třetí zednické kladívko, on sám přinese sekyrku, Hejl žabku, Cinkal pásmo (ve stopách a&#160;palcích) a&#160;všichni&#160;– což bylo povinné&#160;– měli z&#160;rodinné bedničky s&#160;nářadím štípnout alespoň po pěti hřebících, pokud možno silnějších, aby se dalo přikročit k&#160;nejnaléhavějším a&#160;nejnutnějším stavebním úpravám, mezi jinými například k&#160;postavení střechy.</p>
			<p class="MLP_text ParaOverride-1">To bylo skoro všechno, co se ten večer dalo udělat. Pokud jde o&#160;materiál, bylo zapotřebí především velkých opěrných tyček a&#160;prken. Les skýtal dostatek silných, rovných a&#160;pevných lísek, které na to budou úplně stačit. A&#160;pokud šlo o&#160;to ostatní, uměl Janek stavět kolové ploty, kterými se ohrazovaly pastviny, a&#160;všichni uměli plést košatiny. A&#160;kamení, toho tu bylo, jak říkal, „co hrdlo ráčí“.</p>
			<p class="MLP_text ParaOverride-1">„Hlavně nezapomeňte na ty hřebíky!“ kladl jim na srdce.</p>
			<p class="MLP_text ParaOverride-1">„Necháme ten pytlík tady?“ byla hlavní starost Cinkalova.</p>
			<p class="MLP_text ParaOverride-1">„To se ví!“ odpověděl Souška. „Postavíme hned teďka támhle vzadu z&#160;kamenů takovou kasu a&#160;tam ten pytlík hezky v&#160;suchu schováme: tady ho nikdo hledat nebude.“</p>
			<p class="MLP_text ParaOverride-1">Janek vybral velký plochý kámen, který položil na zem nedaleko od skalní stěny, ze čtyř tlustších kamenů udělal čtyři stěny, doprostřed položil válečný poklad, přikryl to všecko dalším plochým kamenem a&#160;poházel kolem porůznu větší i&#160;menší kameny, aby tak zamaskoval přílišnou geometričnost této stavby pro případ&#160;– i&#160;když velmi nepravděpodobný&#160;–, že by tato kamenná kostka vzbudila zvědavost nějakého neočekávaného návštěvníka.</p>
			<p class="MLP_text ParaOverride-1">Nato se celá tlupa v&#160;báječné náladě vracela pomalu do vsi: měli tisíce nápadů a&#160;byli připraveni ke všem možným domácím krádežím, i&#160;k&#160;nejtěžším pracím a&#160;největším obětem.</p>
			<p class="MLP_text ParaOverride-1">Uskuteční svou vůli: z&#160;tohoto činu, který chtěli vykonat sami a&#160;pro sebe, se rodila jejich osobnost. Budou mít dům, palác, pevnost, chrám, slavín, kde budou doma, kam nepáchnou rodiče, učitel a&#160;farář, ti všichni, kteří jenom koukají, jak jim překazit všechny záměry. Budou mít místo, kde mohou v&#160;klidu dělat všechno, co se jim zakazuje v&#160;kostele, ve škole a&#160;doma, například chovat se nepřístojně, zouvat se a&#160;chodit naboso, svléct se do košile nebo do naha, zapálit si ohýnek, péct si brambory, kouřit kalinu a&#160;hlavně schovávat knoflíky a&#160;zbraně.</p>
			<p class="MLP_text ParaOverride-1">„Uděláme si krb,“ řekl Cinkal.</p>
			<p class="MLP_text ParaOverride-1">„A&#160;postele z&#160;mechu a&#160;listí,“ dodal Hejl.</p>
			<p class="MLP_text ParaOverride-1">„A&#160;lavice a&#160;fotély,“ přetrumfl ho Bouřka.</p>
			<p class="MLP_text ParaOverride-1">„Hlavně koukejte splašit všecky prkna a&#160;hřebíky, co budou k&#160;sehnání,“ připomínal jim náčelník, „a&#160;snažte se všecky ty zásoby donýst za zeď nebo za tu ohradu při cestě na Hůrku. Až se zejtra půjde do práce, tak to všecko posbíráme.“</p>
			<p class="MLP_text ParaOverride-1">Toho večera usnuli hodně pozdě. Jejich palác i&#160;tvrz, zkrátka jejich bouda, strašila ty kypící mozky. Jejich fantazie se toulaly, hlavy jim hučely, oči zíraly do tmy, ruce se mlely, nohy zmítaly, prsty u&#160;nohou hrabaly. Nemohli se dočkat úsvitu příštího dne, aby se už mohli pustit do velkého díla.</p>
			<p class="MLP_text ParaOverride-1">To ráno je nikdo nemusel volat dvakrát, aby vstávali: dlouho před snídaní šmejdili po stáji, po stodole, po kuchyni a&#160;po kůlně, aby si mohli uložit stranou co nejvíc prkýnek a&#160;hřebíků, které měly obohatit společný poklad.</p>
			<p class="MLP_text ParaOverride-1">Otcovské bedýnky na hřebíky byly vzaty strašlivou ztečí. Každý se chtěl vyznamenat a&#160;ukázat, co dokáže, takže Janek neměl večer k&#160;dispozici dvě stě, ale poctivě spočítané pět set dvacet tři hřebíky. Celý den bylo mezi vsí, Lípou a&#160;ohradou u&#160;Hůrky vidět záhadné putování chlapců s&#160;podezřele nafouklými halenami a&#160;s&#160;namáhavou chůzí v&#160;neohebných kalhotách, v&#160;nichž se mezi látkou a&#160;kůží skrývaly nejroztodivnější předměty, které by bylo nepříjemné vystavovat pohledům kolemjdoucích.</p>
			<p class="MLP_text ParaOverride-1">A&#160;večer bylo vidět Janka, jak pomalu, pomaličku jde zadní cestou k&#160;plácku u&#160;Lípy. Levá noha se mu neohýbala a&#160;zdálo se, že kulhá.</p>
			<p class="MLP_text ParaOverride-1">„Ty sis něco udělal?“ ptal se Cinkal.</p>
			<p class="MLP_text ParaOverride-1">„Ty jsi upad?“ zvídal Souška.</p>
			<p class="MLP_text ParaOverride-1">Generál se usmál tajuplně jako Kožená Punčocha nebo někdo jiný, úsměvem, který jako by jeho mužům říkal: „Samá voda!“</p>
			<p class="MLP_text ParaOverride-1">A&#160;kulhal dál, až byli všichni plně schovaní za živými ploty u&#160;cesty na Hůrku. Teprve pak se zastavil, rozepnul si kalhoty a&#160;vytáhl zpod nich sekeru, kterou slíbil přinést a&#160;jejíž topůrko zastrčené do nohavice propůjčovalo jeho chůzi tu tak nepůvabnou a&#160;kulhavou ztuhlost. Pak se zase zapnul, a&#160;aby ukázal přátelům, že je stejně mrštný jako kterýkoliv z&#160;nich, zatančil, mávaje sekerkou v&#160;ruce, jakýsi skalpový tanec, který by byl docela na místě v&#160;nějaké kapitole z&#160;Posledního Mohykána nebo Stopaře.</p>
			<p class="MLP_text ParaOverride-1">Všichni měli své nářadí: mohli se do toho dát. Na Hejlův dub však byly umístěny dvě hlídky, aby armádu varovaly, kdyby Prckova banda chtěla napadnout lovernský tábor. Ostatní byli rozděleni do pracovních skupin.</p>
			<p class="MLP_text ParaOverride-1">„Já budu tesař!“ prohlásil Janek.</p>
			<p class="MLP_text ParaOverride-1">„A&#160;já zednickej mistr!“ hlásil se Hejl. „Já budu s&#160;Bouřkou klást kameny. Ostatní je budou vybírat a&#160;budou nám je podávat.“</p>
			<p class="MLP_text ParaOverride-1">Jankova skupina si především musela vyhledat trámky a&#160;tyčky potřebné na postavení krovu. Vůdce je sekerou přitesá na potřebnou délku, a&#160;až bude postavena Hejlova zeď, udělá se z&#160;nich kostra.</p>
			<p class="MLP_text ParaOverride-1">Ostatní budou plést košatinu, která se položí na základní kostru jako jakási mříž, podobná laťoví, na něž se na střechách kladou tašky. Místo nich však toto laťoví ponese jen vysokou vrstvu suchého listí, které bude přidržovat (muselo se totiž myslet i&#160;na vítr) další mřížoví z&#160;klacků.</p>
			<p class="MLP_text ParaOverride-1">Přepočítali tedy ještě jednou pečlivě všechny hřebíky, přidali je k&#160;pokladu a&#160;dali se do práce.</p>
			<p class="MLP_text ParaOverride-1">Ani Keltové, zpupně vzdorující hromu salvou šípů, ani proslulá zednická bratrstva, vytesávající do kamene své sny ve století katedrál, ani dobrovolníci ve Velké revoluci, vstupující do vojska na výzvu Dantonovu, ani osmačtyřicátníci, zasazující své Stromy svobody, nedávali se nikdy do díla s&#160;radostnějším a&#160;bouřlivějším nadšením než pětačtyřicet Jankových vojáků, budujících ve ztraceném lomu v&#160;lese za Hůrkou společný dům svých snů a&#160;nadějí.</p>
			<p class="MLP_text ParaOverride-1">Nápady tryskaly jako prameny na úbočí zalesněné hory, stavební materiál se utěšeně kupil ve velkých hromadách; Hejl rovnal kameny, Janek s&#160;mohutným hekáním ráznými údery sekal a&#160;řezal. Zjistil totiž, že místo hledání trámků v&#160;podrostu bude praktičtější sebrat z&#160;blízkých „metrů“ takových čtyřicet silných kmínků, a&#160;výprava dvaceti dobrovolníků je šla bez váhání ukrást.</p>
			<p class="MLP_text ParaOverride-1">Aby kostra pevně držela, dal v&#160;půdě vyhloubit jamky, do kterých se trámy zapustí: říkal si, že kolem nich pak natlačí a&#160;udusá kamení, které bude trámy jednak držet na místě, jednak chránit před vlhkem ze země. Všechno pečlivě změřil, přisekal trámy na potřebné míry a&#160;teď je hřebíky stloukal dohromady, dřív než budou zasazeny do jamek vyhloubených Cinkalem.</p>
			<p class="MLP_text ParaOverride-1">A&#160;bylo to pevné! Vyzkoušel si to tak, že celou kostru položil na čtyři velké kameny a&#160;chodil po ní, skákal a&#160;šlapal, ale nic se nepohnulo, nezachvělo, neprasklo, „byla to prostě fakt fortelná práce“.</p>
			<p class="MLP_text ParaOverride-1">Zůstal tam až do tmy, do tmy tmoucí, i&#160;po odchodu valné většiny ostatních, zůstal tam s&#160;Hejlem, Souškou a&#160;Cinkalem, aby všecko dali do pořádku a&#160;naplánovali.</p>
			<p class="MLP_text ParaOverride-1">Na druhý den se položí střecha a&#160;nahoru se dá kytka, namoutěkutě! Zrovna tak, jak to dělají tesaři, když je krov hotový a&#160;když tam vztyčí glajchu. Je jenom otrava, že nebudou mít litr nebo dva, aby to zapili a&#160;tak ten obřad důstojně oslavili.</p>
			<p class="MLP_text ParaOverride-1">„Pojďme domů,“ navrhl pak Cinkal.</p>
			<p class="MLP_text ParaOverride-1">A&#160;tak slezli dolů z&#160;Hůrky a&#160;přes „Sněmovnu“ došli k&#160;Pepiotovu lomu.</p>
			<p class="MLP_text ParaOverride-1">„Tys mi, Hejle, pořád ještě neřek, jak jsi vlastně našel tenhle kout,“ připomněl generál Hejlovi.</p>
			<p class="MLP_text ParaOverride-1">„Aha!“ zasmál se Hejl. „Tak to bylo takhle.</p>
			<p class="MLP_text ParaOverride-1">Letos v&#160;létě jsme byli na poli s&#160;Titinou Claudovic a&#160;s&#160;tím pastýřem od mýho kmotra, víš, s&#160;tím z&#160;Laivironu, co pořád mrká. A&#160;pak tam taky byli ti dva Ronfousovic kluci z&#160;Vršku, co jsou teďka ve službě.</p>
			<p class="MLP_text ParaOverride-1">A&#160;tak nám napadlo: co kdybysme si hráli na mši.</p>
			<p class="MLP_text ParaOverride-1">Ten pastýř od kmotra chtěl dělat faráře: vyndal si košili a&#160;přetáhl si ji přes gatě, aby to vypadalo, jako že má komži: z&#160;lavic a&#160;kamení jsme udělali oltář a&#160;ti druzí dva kluci dělali ministranty, ale nechtěli si dát košile navrch. Říkali, že prej je mají roztrhaný, ale já bych se vsadil, že je měli za… dělaný. No zkrátka, ten pastýř nás oddal, mě a&#160;Titinu.“</p>
			<p class="MLP_text ParaOverride-1">„A&#160;měls prstýnky, abyste si měli co dát na prst?“</p>
			<p class="MLP_text ParaOverride-1">„Dali jsme si kousky šňůrky.“</p>
			<p class="MLP_text ParaOverride-1">„A&#160;co věnec?“</p>
			<p class="MLP_text ParaOverride-1">„Měli jsme kozí list.“</p>
			<p class="MLP_text ParaOverride-1">„Aha!“</p>
			<p class="MLP_text ParaOverride-1">„Jo, a&#160;ten pastýř měl taky kancionál, a&#160;tak říkal ‚Dominus vobliskum‘ a&#160;‚Oremus to je kus‘ a&#160;‚Sekundum se koulí‘ a&#160;spoustu takovejch volovinek, no velebníček jako když vyšije! A&#160;pak ‚Ite, missa est‘ a&#160;‚Jděte, děti, s&#160;pokojem‘.</p>
			<p class="MLP_text ParaOverride-1">No a&#160;tak jsme s&#160;tou Titinou šli a&#160;řekli jsme těm druhejm, aby za náma nechodili, že je to naše svatební noc a&#160;že jim do toho nic není, že tam nezůstaneme dlouho a&#160;že se na druhej den ráno vrátíme na zádušní mši za příbuzný.</p>
			<p class="MLP_text ParaOverride-1">Odešli jsme z&#160;tábora přes mlází a&#160;cestou jsme padli zrovna na tenhle lom, co jsme teď šli kolem. A&#160;tak jsme si lehli na kamení.“</p>
			<p class="MLP_text ParaOverride-1">„A&#160;co pak?“</p>
			<p class="MLP_text ParaOverride-1">„No a&#160;pak jsem jí dal pusu, to se rozumí!“</p>
			<p class="MLP_text ParaOverride-1">„A&#160;to je všecko?“</p>
			<p class="MLP_text ParaOverride-1">„Prosím tě, člověče, co by si pomyslela Távka?“</p>
			<p class="MLP_text ParaOverride-1">„To je fakt, ženský jsou strašně žárlivý!“</p>
			<p class="MLP_text ParaOverride-1">„Když jsou malý, tak to ještě nic není, ale když vyrostou, tak to s&#160;nima není k&#160;vydržení.“</p>
			<p class="MLP_text ParaOverride-1">„Pojďte sebou hodit!“ přerušil ho Janek. „Na věži už zvoní půl sedmý, abysme to doma neslízli!“</p>
			<p class="MLP_text ParaOverride-1">A&#160;s&#160;těmito misogynskými úvahami se vrátili do svých domovů.</p>
		</div>
</body>
</html>