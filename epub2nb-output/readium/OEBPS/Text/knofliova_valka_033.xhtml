<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>knofliova_valka-30</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="knofliova_valka-30" xml:lang="cs-CZ">
		<div class="Z-kladn--textový-r-meček">
			<p id="_idParaDest-29" class="MLP_uroven2_kapitola ParaOverride-1">10 <br/>Poslední slova</p>
			<p class="MLP_citat ParaOverride-1">Jen jeden zbude-li, tím jedním budu já!</p>
			<p class="MLP_citat_autor ParaOverride-1">— VICTOR HUGO (Tresty)</p>
			<p class="MLP_text_bez1radku ParaOverride-1">Pod nátlakem všemohoucích pěstí a&#160;pod vahou argumentů tak neodolatelných, jako jsou dobře mířené kopance, byl skoro všem lovernským bojovníkům vyrván slib, že už se nebudou prát s&#160;Velraňáky, a&#160;přísaha, že napříště už nebudou krást knoflíky ani hřebíky, ani prkna, ani vajíčka, aniž poškozovat domácnost zpronevěřováním peněz na nákupy.</p>
			<p class="MLP_text ParaOverride-1">Výprasku prozatím unikli jen Bouřkové a&#160;Gambetta, bydlící daleko od obce. Janek, tvrdohlavější než půltuctu mezků, nechtěl přiznat nic ani pod pohrůžkou, ani pod klackem. Nic neslíbil, nic neodpřisáhl a&#160;zůstal němý jako ryba. Během ukrutného bití, které dostal, nevydal ze sebe žádný artikulovaný lidský zvuk. Naproti tomu se hojně odškodnil řvaním, vytím, řičením a&#160;vřeštěním, které by mohly vzbudit závist všech existujících divokých zvířat.</p>
			<p class="MLP_text ParaOverride-1">Všichni mladí Loverňáci šli ten večer spát bez večeře anebo o&#160;kusu chleba, který směli zapít vodou z&#160;konve nebo vědra.</p>
			<p class="MLP_text ParaOverride-1">Na druhý den jim rodiče zakázali jakoukoliv zábavu před začátkem vyučování a&#160;nařídili jim, aby se ihned po jedenácté a&#160;po čtvrté vrátili domů. Nesměli si rovněž povídat s&#160;kamarády a&#160;starému Simonovi bylo doporučeno, aby jim napařil co nejvíc úkolů a&#160;vyučovacích hodin, aby bděl nad jejich izolovaností, trestal je tvrdě a&#160;zdvojnásobil trest pokaž­dé, kdyby si nějaký opovážlivec troufal porušit mlčení a&#160;překročit tak všeobecný zákaz vyslovený shodně všemi hlavami rodin.</p>
			<p class="MLP_text ParaOverride-1">Za pět minut osm je rodiče vypustili z&#160;domovů.</p>
			<p class="MLP_text ParaOverride-1">Bouřkové se chtěli otázat Cinkala, který pelášil do školy pod bdělým dohledem svého otce. Měl oči celé červené a&#160;ramena skleslá; když je uslyšel, objevil se v&#160;jeho kukadlech výraz zděšení a&#160;on tvrdohlavě mlčel, jako by mu kočka sežrala jazyk. O&#160;nic líp neuspěli u&#160;Boubely.</p>
			<p class="MLP_text ParaOverride-1">Začínalo to být opravdu vážné.</p>
			<p class="MLP_text ParaOverride-1">Všichni otcové stáli na prahu. Hejl byl stejně němý jako Cinkal a&#160;Souška jen pokrčil rameny. Bylo to však velice, velice výmluvné.</p>
			<p class="MLP_text ParaOverride-1">Bouřka doufal, že si to vynahradí na školním dvoře. Ale starý Simon je na dvůr vůbec nepustil.</p>
			<p class="MLP_text ParaOverride-1">Čekal přede dveřmi, seřazoval je do dvojic v&#160;pořadí, jak přicházeli, a&#160;nedovolil jim ani ceknout.</p>
			<p class="MLP_text ParaOverride-1">Bouřka hořce litoval, že neuposlechl svého prvního popudu, nešel hledat s&#160;Gambettou a&#160;nepověřil zpravodajskou službou Buřinku.</p>
			<p class="MLP_text ParaOverride-1">Konečně vešli do třídy.</p>
			<p class="MLP_text ParaOverride-1">Učitel stanul na stupínku, vzpřímený a&#160;přísný, s&#160;ebenovým pravítkem v&#160;ruce, a&#160;začal energickými výrazy hanobit jejich včerejší divoké chování, nedůstojné civilizovaných občanů republiky, jejíž zásadou je rovnost, volnost, bratrství!</p>
			<p class="MLP_text ParaOverride-1">Pak je přirovnal k&#160;bytostem, které jsou ze všech stvoření zřejmě nejohavnější a&#160;nejzpustlejší: k&#160;apačům, k&#160;lidojedům, k&#160;antickým helótům, k&#160;opicím ze Sumatry a&#160;rovníkové Afriky, k&#160;tygrům, vlkům, domorodcům z&#160;Bornea, k&#160;bašibozukům a&#160;k&#160;dávným barbarům. A&#160;co horšího: na závěr prohlásil, že jim nedovolí ani slovo a&#160;že první pokus o&#160;dorozumění, který uvidí při vyučování nebo o&#160;přestávce, vynese pachateli měsíc karceru a&#160;každý večer opsání deseti stránek z&#160;francouzského dějepisu nebo zeměpisu.</p>
			<p class="MLP_text ParaOverride-1">Bylo to pro všechny pochmurné vyučování; bylo slyšet jen skřípání per, která vztekle škrábala po papíře, tu a&#160;tam nějaké klepnutí dřeváku, tlumené zaskřípnutí opatrně otvíraných pultíků a&#160;při opakování panovačný hlas starého Simona a&#160;váhavé, bázlivé odpovědi dotazovaných.</p>
			<p class="MLP_text ParaOverride-1">Bouřkové by však přesto byli rádi věděli, na čem jsou, protože předtucha výprasku visela stále nad jejich osudem jako Damoklův meč.</p>
			<p class="MLP_text ParaOverride-1">Konečně poslal Bouřka prostřednictvím svých sousedů a&#160;s&#160;nesčetnými opatřeními kratičký dotaz Jankovi.</p>
			<p class="MLP_text ParaOverride-1">Tomu se podařilo odpovědět stejným způsobem. Vylíčil Bouřkovi v&#160;několika palčivých větách situaci a&#160;pár stručnými slovy mu naznačil, jak se má chovat.</p>
			<p class="MLP_text ParaOverride-1">„Pajda fpostely z&#160;horečkou. Fšecko vikecal. Fšicy dostaly nařezáno. Nesmýse mluvyt nebo novej nářes ale to je fuk velraňácy si to stejně odnesou. Najýt poklat!“</p>
			<p class="MLP_text ParaOverride-1">Bouřka už věděl dost. Nemělo smysl vystavovat se dál nebezpečí. Odpoledne už do školy nepřišel, protože běžel za Gambettou. U&#160;učitele ho omluvil bratr: řekl, že mládek Narcis se poranil na ruce a&#160;že Bouřka místo něho pomáhá ve mlýně.</p>
			<p class="MLP_text ParaOverride-1">Úterý a&#160;středa byly&#160;– stejně jako pondělí&#160;– dny truchlivé a&#160;pracovité. Probraná látka byla neomylně zvládnuta a&#160;úkoly pečlivě napsány a&#160;vypiplány.</p>
			<p class="MLP_text ParaOverride-1">Nikdo se nepokoušel překročit zákazy; bylo to příliš vážné, a&#160;tak se všichni chovali jako kočky, totiž mírně a&#160;poddajně.</p>
			<p class="MLP_text ParaOverride-1">Buřinka posílal Jankovi každý den lísteček téhož znění:</p>
			<p class="MLP_text ParaOverride-1">„Nic!“</p>
			<p class="MLP_text ParaOverride-1">V&#160;pátek se dohled poněkud uvolnil: byli tak hodní, tak napravení, bezpochyby zcela uzdravení… Kromě toho se rozneslo, že Pajda už vstal.</p>
			<p class="MLP_text ParaOverride-1">S&#160;uzdravením nemocného se rozptýlily obavy z&#160;právního zákroku a&#160;placení odškodného, otcové a&#160;matky cítili, jak se jejich zloba postupně zmírňuje, a&#160;chovali se méně krutě. Ale malý klukovský svět přesto sekal dobrotu.</p>
			<p class="MLP_text ParaOverride-1">V&#160;sobotu vyšel Pajda ven a&#160;napětí se zmírnilo ještě víc: měli dovoleno hrát si na dvoře a&#160;mohli během organizovaných her přimísit do příslušných výrazů i&#160;několik vět týkajících se situace. Byly to však věty krátké, opatrné a&#160;obojaké, protože se stále ještě cítili pod dohledem.</p>
			<p class="MLP_text ParaOverride-1">V&#160;neděli se směli sejít krátce před mší u&#160;napajedla a&#160;mohli si konečně promluvit o&#160;svých záležitostech.</p>
			<p class="MLP_text ParaOverride-1">Viděli jít kolem Pajdu, kterého vedl otec za ruku. Byl zcela zdráv a&#160;tvářil se ve svých povyspravených šatech ještě nadutěji než kdy jindy. Po nešporách považovali všichni za rozumné a&#160;opatrné vrátit se domů dřív, než je rodiče zavolají.</p>
			<p class="MLP_text ParaOverride-1">A&#160;udělali dobře, protože tento poslední tah odzbrojil rodiče i&#160;učitele úplně, takže si v&#160;pondělí mohli hrát a&#160;povídat jako před výpraskem, čehož také po čtvrté hodině využili, daleko od zvídavých uší a&#160;nepřejících pohledů.</p>
			<p class="MLP_text_-0-12- ParaOverride-1">Ale v&#160;úterý zažili všichni velké vzrušení: Bouřka přišel do školy se svým bratrem a&#160;před osmou přišel z&#160;Vršku také Gambetta. Přinesl učiteli kus načtyřikrát přeloženého ušmudlaného papíru. Učitel jej otevřel a&#160;četl:</p>
			<p class="MLP_dopis_bez1radku_-I- ParaOverride-1">Pane učitely,</p>
			<p class="MLP_dopis_bez1radku_-I- ParaOverride-1">pýšu vám abich vám řekl, že jsem nechal Leona doma skrzevá moje regma abi se staral o&#160;dobitek.</p>
			<p class="MLP_dopis_podpis_-I- ParaOverride-1">Jan Baptista Cassard</p>
			<p class="MLP_text ParaOverride-1">Tento lístek sepsal Gambetta a&#160;v&#160;zastoupení otce nepřítomného žáka byl podepsán Bouřkou: aby to nebylo napsané stejným písmem. Provedl to bez námahy.</p>
			<p class="MLP_text ParaOverride-1">To naše válečníky ostatně neznepokojovalo: bylo všeobecně známo, že Gambetta zůstával často doma.</p>
			<p class="MLP_text ParaOverride-1">Ale vracel-li se Gambetta s&#160;Bouřkou, znamenalo to, že našel boudu Velraňáků a&#160;získal zpátky poklad.</p>
			<p class="MLP_text ParaOverride-1">Jankovi zářily oči jako vlku; ostatní přátelé nejevili o&#160;nic menší zájem. Ach, jak rychle upadl v&#160;zapomenutí nářez z&#160;minulé neděle a&#160;jak málo tížily jejich dvanáctileté duše ty sliby a&#160;přísahy vyrvané násilím z&#160;jejich úst!</p>
			<p class="MLP_text ParaOverride-1">„Je to v&#160;pořádku?“ ptal se Janek.</p>
			<p class="MLP_text ParaOverride-1">„Je!“ hlásil Gambetta.</p>
			<p class="MLP_text ParaOverride-1">Janek zbledl a&#160;div neomdlel. Polkl slinu…</p>
			<p class="MLP_text ParaOverride-1">Cinkal, Souška i&#160;Boubela slyšeli otázku i&#160;odpověď. Byli také bledí jako stěna.</p>
			<p class="MLP_text ParaOverride-1">Janek rozhodl:</p>
			<p class="MLP_text ParaOverride-1">„Dnes večer se musíme sejít!“</p>
			<p class="MLP_text ParaOverride-1">„Jo, ve čtyři u&#160;Pepiotova lomu. A&#160;jestli nás načapají, tak se nedá nic dělat!“</p>
			<p class="MLP_text ParaOverride-1">„Navlečeme to tak, že si budeme hrát na schovávanou,“ navrhoval Souška. „Každej poběhne někudy k&#160;lomu a&#160;nikomu nic neřekne!“</p>
			<p class="MLP_text ParaOverride-1">„Platí!“</p>
			<p class="MLP_text ParaOverride-1">Bylo šedivé a&#160;temné odpoledne. Celý den foukal vítr a&#160;smetal po cestách prach; teprve před nedávnem se trochu uklidnil. Na polích zavládl mrazivý klid, na obzoru se přeskupovaly velikánské olověné mraky, sníh určitě nebyl daleko, ale žádný z&#160;velitelů, kteří přiběhli k&#160;lomu, necítil chlad. Měli v&#160;srdci výheň a&#160;v&#160;mozku jas…</p>
			<p class="MLP_text ParaOverride-1">„Kde je?“ ptal se Janek Gambety.</p>
			<p class="MLP_text ParaOverride-1">„V&#160;tý nový skrýši,“ odpověděl Gambetta. „A&#160;abys věděl, má malý!“</p>
			<p class="MLP_text ParaOverride-1">„Tak!“</p>
			<p class="MLP_text ParaOverride-1">A&#160;protože právě dorazil i&#160;Boubela (poslední jako vždycky), rozběhli se všichni k&#160;prozatímní skrýši. Zpod hromady prken a&#160;hřebíků vytáhl Gambetta napraný sak, zrovna praskající ve švech ode všech těch knoflíků a&#160;ztěžklý všelijakou municí velranských bojovníků.</p>
			<p class="MLP_text ParaOverride-1">„Jak jsi ho našel? A&#160;zboural jsi jim jejich boudu?“</p>
			<p class="MLP_text ParaOverride-1">„Jejich boudu!“ zvolal Gambetta. „Boudu! Pšá! Jakoupak boudu, oni jsou moc pitomí na to, aby si postavili takovou boudu jako my. Ani chatrč! Jenom takový nanicovatý nic opřený o&#160;skálu, ani vidět to nebylo!“</p>
			<p class="MLP_text ParaOverride-1">„Nepovídej!“</p>
			<p class="MLP_text ParaOverride-1">„Jo, měli tam naházený šavle a&#160;klacky a&#160;kopí, a&#160;tak jsme začali tím, že jsme jim to všecko polámali. Až nás z&#160;toho nakonec bolely kolena.“</p>
			<p class="MLP_text ParaOverride-1">„A&#160;co pytel?“</p>
			<p class="MLP_text ParaOverride-1">„Ale já jsem vám ještě neřek, jak jsme tu jejich díru našli. To vám byla rachota, kluci!“</p>
			<p class="MLP_text ParaOverride-1">„Už tejden jsme hledali a&#160;nic z&#160;toho nebylo,“ přisadil si Bouřka. „Tak už jsme z&#160;toho začínali bejt na… štvaný!“</p>
			<p class="MLP_text ParaOverride-1">„A&#160;hádejte, jak jsme to nakonec našli!“</p>
			<p class="MLP_text ParaOverride-1">„Já se dám poddat,“ řekl netrpělivě Souška.</p>
			<p class="MLP_text ParaOverride-1">„A&#160;já taky,“ naléhali všichni ostatní.</p>
			<p class="MLP_text ParaOverride-1">„To byste stejně jaktěživi neuhodli. A&#160;jakou jsme měli kliku, že jsme se podívali nahoru!“</p>
			<p class="MLP_text ParaOverride-1">„…?“</p>
			<p class="MLP_text ParaOverride-1">„Jo, pánové, my jsme tamtudy prošli už aspoň čtyřikrát nebo pětkrát, když jsme najednou na jednom dubu o&#160;kousek dál uviděli veverčí pelech a&#160;Bouřka mi povídá:</p>
			<p class="MLP_text ParaOverride-1">‚Jestlipak je vevnitř? Co kdybys vylez nahoru a&#160;podíval se tam?‘</p>
			<p class="MLP_text ParaOverride-1">A&#160;tak jsem vzal do zubů klacík na šťourání, protože kdyby tam byla, tak by mě mohla kousnout do prstu, až bych tam strčil ruku.</p>
			<p class="MLP_text ParaOverride-1">Vylezu tam, šťourám, šťourám a&#160;co nenajdu?“</p>
			<p class="MLP_text ParaOverride-1">„Pytlík!“</p>
			<p class="MLP_text ParaOverride-1">„Ale ne, vůbec nic. A&#160;tak jsem ten pelech shodil dolů, a&#160;jak tak za ním koukám, uvidím v&#160;takový úžlabině, trochu proti větru, chatrč těch velraňáckejch syčáků.</p>
			<p class="MLP_text ParaOverride-1">Panečku, já byl dole natotata. Bouřka si myslel, že mě ta veverka kousla a&#160;že lezu dolů ze strachu, ale když viděl, jak utíkám, hnedka mu došlo, že se něco děje. No a&#160;pak jsme jim z&#160;tý chatrče udělali kůlničku na dříví.</p>
			<p class="MLP_text ParaOverride-1">Knoflíky byly vzadu, pod velkým kamenem, nebylo tam skoro ani vidět a&#160;já jsem je tam vlastně nahmatal.</p>
			<p class="MLP_text ParaOverride-1">Hernajs, my jsme vám měli radost!</p>
			<p class="MLP_text ParaOverride-1">Ale abyste věděli, to ještě není všecko. Než jsme z&#160;tý jejich boudy odešli, tak jsem si tam stáh gatě… Pak jsem to přiklopil kamenem, ale napřed jsme jim tam narovnali všecky ty polámaný šavle a&#160;kopí jako předtím. A&#160;až si půjdou pod ten kámen šáhnout, tak uvidí, co ten jejich poklad obnáší.</p>
			<p class="MLP_text ParaOverride-1">Proved jsem to dobře?“</p>
			<p class="MLP_text ParaOverride-1">Všichni Gambettovi potřásali pravicí, plácali ho do břicha a&#160;dávali mu herdy do zad, aby mu jaksepatří pogratulovali.</p>
			<p class="MLP_text ParaOverride-1">„Tak co,“ přerušil Gambetta ten koncert chvalozpěvů k&#160;jeho oslavě, „tak vy jste dostali nářez?“</p>
			<p class="MLP_text ParaOverride-1">„Člověče, ti nám dali! A&#160;velebníček řek, že mě tenhle rok ještě nepustí k&#160;prvnímu přijímání skrzevá ty gatě svatýho Josefa, ale mně je to fuk!“ vysvětloval Janek.</p>
			<p class="MLP_text ParaOverride-1">„Stejně, mít takový rodiče, jako máme my, to není žádná legrace. Vlastně je to od nich sprostý: jako by oni zamlada nevyváděli zrovna tak.</p>
			<p class="MLP_text ParaOverride-1">A&#160;ke všemu si představujou, že nám zvalchovali kůži a&#160;že je teda po všem a&#160;že budeme sekat dobrotu!</p>
			<p class="MLP_text ParaOverride-1">Oni si snad myslí, že jsme úplně blbí nebo co! To si můžou říkat, co chtějí, jak se jim to jenom trochu vykouří z&#160;hlavy, tak si ty Velraňáky zase podáme, no ne?“ řekl Janek. „Že zase začneme? Jo,“ dodal pak, „já vím, že je tu pár poseroutků, který už nepřijdou, ale vy všichni, vy přece přijdete určitě a&#160;ještě fůra jinejch. Ale i&#160;kdybych měl bejt sám jako prst, přijdu zas a&#160;vytmavím Velraňákům, že na ně víte co a&#160;že jsou ksindl a&#160;krávy nedojený. Jo, to všecko jim řeknu.“</p>
			<p class="MLP_text ParaOverride-1">„My přijdem taky a&#160;ať si naši trhnou nohou!“</p>
			<p class="MLP_text ParaOverride-1">„Jako bysme nevěděli, co vyváděli oni, když byli mladý! Po večeři nás pošlou na kutě a&#160;pak se začnou se sousedama vybavovat a&#160;mazat karty a&#160;louskat ořechy a&#160;ukusovat sejra a&#160;nalejvat se vínem a&#160;kořalkou a&#160;vykládat si, co se všecko zamlada naprováděli.</p>
			<p class="MLP_text ParaOverride-1">My máme zavřený oči a&#160;oni si myslí, že teda spíme, a&#160;tak vykládají a&#160;vykládají a&#160;my posloucháme a&#160;oni nevědí, že víme všecko.</p>
			<p class="MLP_text ParaOverride-1">Já jsem jednou večer vloni v&#160;zimě slyšel tátu, kterej vykládal, jak to dělal, když chodil za mámou.</p>
			<p class="MLP_text ParaOverride-1">Představte si, že chodil přes stáj a&#160;vždycky čekal, až si staří půjdou lehnout, a&#160;pak šel za ní do komůrky. Ale jednou ho můj děda málem načapal, když šel poklízet dobytek. On se totiž táta schoval pod žlabem, takže mu volové funěli přímo pod nos. To víte, že v&#160;něm byla dost malá dušička.</p>
			<p class="MLP_text ParaOverride-1">Děda přišel s&#160;lucernou, jako by se nechumelilo, a&#160;náhodou se obrátil zrovna směrem k&#160;tátovi&#160;– jako by se na něho díval&#160;–, až si táta říkal, jestli na něj děda neskočí.</p>
			<p class="MLP_text ParaOverride-1">Ale kdepak, dědovi něco takovýho ani na mysl nepřišlo: rozepnul si poklopec a&#160;pak si začal docela klidně ulevovat, prej to nebralo konce. Ke všemu začalo tátu škrábat v&#160;krku a&#160;měl strach, že se rozkašle. Teprve když byl děda pryč, mohl táta vylézt a&#160;nabrat dech. A&#160;za čtvrt hodiny už byl u&#160;mámy v&#160;podkroví.</p>
			<p class="MLP_text ParaOverride-1">Tak to vidíte, co dělali oni! Jestlipak my někdy vyvádíme takovýhle nesmysly, no řekněte sami! Sotvaže někdy dáme pusu našim holkám, když jim dáváme pomeranč nebo perník. Ale když drobátko seřežeme takovýho mizernýho zrádce a&#160;zloděje, tak vyvádějí, jako by chcíp vůl.</p>
			<p class="MLP_text ParaOverride-1">Ale kdyby se na hlavu stavěli, my svou povinnost vykonáme!“</p>
			<p class="MLP_text ParaOverride-1">„Jo, není to lehký, když má člověk rodiče!“</p>
			<p class="MLP_text ParaOverride-1">Po této úvaze se rozhostilo dlouhé ticho. Janek ukryl poklad až do nového vyhlášení války.</p>
			<p class="MLP_text ParaOverride-1">Každý myslel na výprask, který dostal, a&#160;jak tak scházeli mezi křovím na Hůrce, pronesl Souška&#160;– jaksi dojatý a&#160;plný melancholie nad blížícím se sněhem a&#160;snad i&#160;předtuchy ztracených iluzí&#160;– tato slova:</p>
			<p class="MLP_text ParaOverride-1">„A&#160;když si tak člověk pomyslí, že až budeme dospělí, budeme možná taky tak hloupí jako oni…“</p>
		</div>
</body>
</html>