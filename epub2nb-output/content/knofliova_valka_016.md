---
title: 2 Bez peněz bída převeliká
contentType: prose
---

<section>

> Nicméně měl třiašedesát způsobů, jak se k nim dostat vždycky,  
> když potřeboval, a z nich nejpoctivější a nejobyčejnější  
> způsob byl krádež kradmo provedená.

— RABELAIS (kniha II, kap. XVI)

Večer to pořádně štípalo do tváří. Byl jasný podvečer v novoluní. Tenoučký bledě stříbrný srpeček, ještě průzračný v posledních slunečních paprscích, předpovídal jednu z těch syrových a mrazivých nocí, které vám shodí poslední listy, drkotající se na zpustošených větvích jako nakřáplé rolničky větrných ořů.

Zimomřivý Boubela si stáhl přes uši svůj modrý baret! Cinkal si ohrnul dolů náušníky na čepici a ostatní se také všelijak snažili bojovat proti bodavému větru; jen prostovlasý Janek, ještě opálený letním sluncem, v rozepjaté haleně, opovrhoval tou troškou zimy, která podle jeho tvrzení nestála za řeč.

Ti, co dorazili do lomu první, čekali na opozdilce, a vůdce vyslal Pulce, Buřinku a Švidroně, aby šli na skok obhlédnout nepřátelský kraj lesa.

Pověřil Pulce velením a řekl mu:

„Za čtvrt hodiny na tebe zapískáme, a když do tý doby nic neuvidíš, vylezeš na Hejlův dub, a když pořád ještě nic neuvidíš, tak to znamená, že určitě nepřijdou, a vy za náma přijdete do tábora.“

Hlídka poslušně souhlasila a šla na svou stráž, zatímco zbytek armády odpochodoval do Hejlova doupěte, kde se minulý den svlékali.

„Tak to vidíš, člověče,“ konstatoval Boubela, „že bysme se dneska nebyli mohli svlíct.“

„No dobrá!“ prohlásil Janek. „Když už jsme se stejně rozhodli, že to provedeme jinak, tak už nemáme co se vracet k tomu, co bylo.“

V Hejlově doupěti jim bylo náramně dobře; od velranské strany, od západu a odspoda od jihu tvořil tento otevřený lom přirozenou hradbu, která chránila před větry přinášejícími déšť a sníh; na ostatních stranách stály velké stromy, které mezi sebou a křovím ponechávaly jen uzoučké průchody a zastavovaly větry severní a východní (které zrovna ten večer nebyly ani za mák teplé).

„Sedněme si,“ navrhl Janek.

Každý si vybral nějaké sedátko. Velké ploché kameny se nabízely samy, stačilo si nějaký vyvolit. Každý si našel svůj a všechny oči se upřely na vůdce.

„Tak jsme se teda dohodli,“ začal Janek připomínkou ranního hlasování, „že budeme platit příspěvek, abysme měli válečnej poklad.“

Všech deset chuďasů jednohlasně zaprotestovalo.

Vokál, který tuto přezdívku dostal proto, že měl velké, kulaté a příšerně vypoulené oči, takže Švidroň vedle něho vypadal jako Adonis, se ujal slova jménem všech bez-souváků.

Byl synek ubohého nádeníka, který se lopotil od 1. ledna až do Silvestra, aby jakžtakž vyšel, a který svému potomku samozřejmě nedával příliš často kapesné na jeho drobné radosti.

„Janku,“ prohlásil, „ty neděláš dobře, ty zahanbuješ chudý! Tys povídal, že jsme si všichni rovný, ale víš dobře, že to není pravda, že já a Zozo a Bati a ti ostatní nemůžeme jakživ sehnat ani floka. Já vím, že jseš na nás hodnej, a když si koupíš bonbóny, tak nám občas nějakej dáš, a někdy nás necháš líznout si tvý čokolády nebo sladkýho dřeva; ale víš dobře, že když nám někdo naneštěstí dá nějakej groš, tak nám to táta nebo máma okamžitě vezmou a nakoupí za to nějaký volovinky, který ani okem neuvidíme. My už jsme ti to řekli dneska ráno. My prostě platit nemůžeme. A tak jsme tu jako prašivý ovce! Todle není žádná republika a takovýmu rozhodnutí já se nemůžu podvolit.“

„My taky ne,“ souhlasilo devět ostatních.

„Už jsem řekl, že se to vyřeší,“ zahromoval generál, „a taky se to vyřeší, rozumíte! Nebo nejsem, sakra, Janek ani vůdce a vůbec nic!

Tak poslouchejte, vy nemehla, když si neumíte pomoct sami!

Snad si nemyslíte, že mně doma někdo prachy dává a že mi je táta nesebere, když k nám přijde kmotr nebo kmotra anebo někdo, kdo si k nám přijde vypít flašku vína a podstrčí mi sou nebo měďák? Bodejť ne! Když nemám čas zdejchnout se zavčas a pak říct, že jsem si za ten sou, co jsem dostal, koupil kuličky nebo čokoládu, tak mě o něj připraví, než bys řekl švec. A když řeknu, že jsem si koupil kuličky, tak je musím ukázat, poněvadž kdyby to nebyla pravda, tak bych ten sou musel vysolit, a když je ukážu, flak! Hned dostanu pár facek, abych se odnaučil zbytečně vyhazovat peníze, který se tak těžko vydělávají; a když řeknu, že jsem si koupil bonbóny, tak je nemusím ukazovat, to dostanu facana hned a řeknou mně, že jsem marnotratník a žrout a hltoun a prožranec a já nevím co ještě.

No! Jenomže člověk si v životě musí umět pomoct a já vám řeknu, jak na to.

Nemluvím o nějakejch pochůzkách pro farskou hospodyni nebo ženu starýho Simona, který dokáže vyřídit každej, to jsou takový držgrešle, že z toho moc nekouká, a taky nemluvím o těch sou, co se dají posbírat při křtech a při svatbách, to je moc málokdy a nedá se s tím počítat. Ale podívejte, co může udělat každej:

Každej měsíc přijde k Baštově stodole hadrník a ženský mu nosí starý hadry a králičí kůže – já mu dávám kosti a starý železo a Bouřkové taky, že jo, Bouřko?“

„No! No!“

„Za to nám on dává obrázky, pérka v takovým malým soudečku, obtisky, anebo dokonce jeden nebo dva sou, podle toho, co člověk má; ale prachy on dává nerad, je to hnusnej škrťa a vždycky nám za krásný veliký kosti a nádherný starý železo vrazí nějaký svinstvo, který se ani neobtiskne, a ty jeho obtisky jsou stejně na draka. A tak se mu podle toho, co tam člověk nese, musí prostě říct: Já chci sou nebo dva nebo i tři – když je těch krámů hodně. A když řekne, že nedá, tak mu stačí říct: Jo, milej zlatej, tak dostaneš starou belu! A všecko zase sebrat, že to jako odneseš; to se ví, že tě ten žídek zavolá nazpátek a rád!

Já vím, že kostí a starýho železa není na mancáry, ale nejlepší je sbírat bílý hadry a odstřižky; a prodat mu je na váhu, za ty se dává víc než za všecko ostatní.“

„To u nás není tak jednoduchý,“ namítl Vokál. „Máma má v kredenci takovej velkej pytel a všecko do něho strká.“

„Tak z něho sem tam musíš udělat nějaký malý… A to není všecko. Vy máte slepice, každej má slepice: jeden den lohne člověk v hnízdě jedno vajíčko, druhej den další, za dva dny třetí; musí se tam jít ráno, než snesou všecky slepice, schováte si ty svý vajíčka někde v koutku ve stodole, a když jich máte tucet nebo půl tuctu, vemte si hezky košík a zaneste ho starý Trikotce, úplně tak, jako by vás s ním někdo posílal. A Trikotka někdy dává až čtyřiadvacet sou za tucet, takže půltucet vám stačí na příspěvky na celej rok.“

„To není u nás možný,“ tvrdil Zozo. „Naše máma je na slepice jako drak a každej večer a každý ráno jim omakává prdelku, jestli je tam vajíčko. A ví vždycky dopředu, kolik jich večer bude mít. Kdyby jedno chybělo, to by byl doma cambus.“

„Pak je ještě jeden způsob a ten je nejlepší. Ten vám můžu všem doporučit.

To se dá použít, když má táta opici. Proto já jsem tak rád, když ho vidím, že si maže boty, to znamená, že se chystá na trh do Vercel nebo do Baume.

Večeří tam s ‚horňákama‘ nebo s ‚dolňákama‘, pije jak duha, aperitivy, štamprlata, víno, na zpáteční cestě se s ostatníma zastaví v každý hospodě a nakonec jde ještě k Baštovi na absint. Máma tam chodí pro něho, moc velkou radost z toho nemá, tak mu vynadá, nato se pokaždý pohádají, pak se oba vrátí domů a ona se ho ptá, kolik utratil. On ji pošle někam a řekne jí, že hlava rodiny je on a jí že do toho nic není, a pak vleze do postele a šaty hodí na židli. No a zatímco jde máma zavřít barák a založit dobytku, já mu prohledám kapsy a šrajtofli.

On nikdy přesně neví, kolik tam má, a tak přijde na to: někdy štípnu sou, někdy dva, tři, čtyři a jednou jsem mu lízl dokonce deset sou, ale to už je moc a víckrát už tolik nevezmu, protože na to táta přišel.“

„A tak tě seřezal?“ hlesl Cinkal.

„Ani nápad, slízla to máma, on si myslel, že mu ty prachy sebrala ona, tak jí strašlivě vynadal.“

„To je teda opravdu dobrej fígl,“ souhlasil Boubela, „co ty na to, Bati?“

„Já na to, že mně ten Jankův fígl není nic platnej, protože můj táta se nikdy neopije.“

„Nikdy?“ zvolala užasle sborem celá armáda.

„Nikdy!“ potvrdil otráveně Bati.

„Tak to je teda malér, člověče, to je fakt ohromnej malér,“ politoval ho Janek. „S tím se teda nedá nic dělat.“

„Tak co teda?“

„Tak to si teda musíš strhnout, až tě pošlou na nákup. Hned ti to vysvětlím. Když dostaneš frank, abys ho rozměnil, stopíš z něho sou a řekneš, žes ho ztratil. Bude tě to stát facku nebo dvě, ale na tomhle bídným světě každej špás něco koštuje, a člověk musí řvát, než ho rodiče začnou řezat, a když řve z plnejch plic, tak si netroufají moc přitlačit. Když ale nedostaneš frank a jdeš koupit třeba cikorku, tak jsou balíčky po čtyřech a po pěti sou, a když máš pět sou, tak koupíš ten za čtyři a řekneš, že to podražilo; a když tě pošlou, abys koupil za dva sou hořčice, tak jí koupíš jenom za sou a řekneš, že ti víc nedali. Nemůže se ti dohromady nic stát, člověče, máma řekne, že hokynář je šejdíř a zloděj a tobě to projde.

A vůbec, nikdo není nucenej dělat něco nemožnýho. Když si nějaký prachy seženete, tak zaplatíte, a když nebudete moct, tak se taky nezblázníme a zařídí se to zatím nějak jinak.

Potřebujeme ty prachy, abysme za ně koupili všecky ty krámy. Tak prosím! Když najdete nějakej knoflík, sponku, tkaničku, gumu, štupovačku, strčte si to do kapsy a sem s tím, ať nám ten válečnej poklad pěkně roste.

My to oceníme, i když se bude počítat, že to je starý a ne nový. Ten, kdo bude ten poklad hlídat, bude mít notýsek, do kterýho si bude zapisovat příjmy a vydání, ale bylo by to o moc lepší, kdyby každej moh dát ten sou. Možná že později bysme si mohli něco ušetřit jako do kasičky, a pak bysme si po nějakým vítězství mohli udělat takovou malou oslavu.“

„To by bylo ohromný!“ zaradoval se Cinkal. „Koupili bysme perník, čokoládu…“

„A sardinky!“

„Napřed si sežeňte prachy, jo!“ zchladil je generál. „Prosím vás, to byste museli bejt úplný střeva, abyste po tom všem, co jsem vám tu řek, nedokázali vyštrachat každej měsíc jeden sou.“

„To je fakt,“ souhlasil sbor majetných.

Chudáci, rozohnění Jankovými odhaleními, tentokrát souhlasili s návrhem daně a přísahali, že příští měsíc nasadí všecky háky a páky, aby mohli svůj příspěvek zaplatit. Pro tento měsíc ho vyrovnají v naturáliích a všechno, co budou moci sehnat, odevzdají pokladníkovi.

Ale kdo bude pokladníkem?

Janek a Hejl jakožto vůdce a pobočník tuto funkci zastávat nemohli; nemohl to být ani Gambetta, který často chyběl ve škole a jehož zaječí čilost ho ostatně činila nepostradatelným jakožto posla v případě neštěstí. Janek nabídl Souškovi, aby tento úkol vzal na sebe. Souška byl dobrý počtář, psal rychle a dobře, byl prostě jako stvořený pro tuto důvěrnou funkci i obtížnou práci.

„Já ale nemůžu,“ odmítl Souška. „Podívejte, uvědomte si mou situaci. Sedím nejblíž u katedry a on pořád vidí, co dělám. Kdy bych teda moh vést účty? To přece není možný! Pokladník musí sedět v zadních lavicích. Měl by to bejt Cinkal.“

„Cinkal,“ zamyslel se Janek.

„Jo, když se to vezme kolem a kolem, člověče, tak to musíš vzít ty, protože Marie bude chodit přišívat knoflíky těm, co budou případně zajatí. Jo, můžeš to bejt jenom ty.“

„A co když budu od Velraňáků zajatej já? To bude celej poklad v čudu.“

„Tak se nebudeš bít, zůstaneš vzadu a budeš pozorovatel: občas musí člověk umět přinýst nějakou tu oběť, kamaráde!“

„Ano, ano, ať je pokladníkem Cinkal!“

Cinkal byl zvolen aklamací, a protože všechno či skoro všechno bylo vyřízeno, šlo se do Hájku, podívat se, co je s těmi třemi na stráži, které v zápalu diskuse zapomněli zavolat.

Pulec nic neviděl a všichni tři pokuřovali stonky plamínku a vybavovali se. Byli tedy informováni o odhlasovaném rozhodnutí, souhlasili s ním, a tak se rozhodlo, že od zítřka začnou všichni Cinkalovi odevzdávat svůj příspěvek: movití v penězích a ti druzí v naturáliích.

</section>
