---
title: 3 Velký den
contentType: prose
---

<section>

> Vae victis![^1]

— JISTÝ STARÝ GALSKÝ VOJEVŮDCE  
k Římanům

</section>

<section>

V pondělí ráno to ve škole dopadalo špatně, ještě hůř než v sobotu.

Hejl vyvolaný starým Simonem, aby v hodině občanské výchovy zopakoval, co mu bylo minule vtlučeno do hlavy o „občanovi“, přivolal na sebe potupná a nikterak příjemná slova.

Nic mu nechtělo přejít přes rty a celý jeho obličej vyjadřoval strašně bolestnou práci k intelektuálnímu porodu: zdálo se mu, že jeho mozek je načisto zazděný.

„Občan! Občan!“ přemýšleli ostatní, méně vyděšení, „co to může bejt za svinstvo?“

„Prosím já, pane učiteli!“ hlásil se Souška a luskl ukazováčkem a prostředníčkem o palec.

„Ne, vy ne!“ a obrátil se na Hejla, který tu stál, kroutil hlavou a vy­valoval vyděšené oči.

„Tak vy nevíte, co je to občan?“

„…!“

„Že vás tu dnes odpoledne nechám všechny hodinu po škole!“

Studený mráz jim přeběhl po zádech.

„Tak co vy? Jste občan?“ vybafl učitel, který se chtěl mermomocí domoci nějaké odpovědi.

„Ano, pane učiteli!“ odpověděl Hejl, který si vzpomněl, jak se s otcem zúčastnil předvolební schůze, kde pan markýz, místní poslanec, musel nabídnout svým voličům skleničku a stisknout jim ruku a kde Hejlovu otci řekl:

„Tenhle občan je váš syn? Vypadá inteligentně!“

„Vy že jste občan? Vy?“ běsnil učitel zrudlý hněvem. „No to je pěkný občan! Vy jste mi občan za všechny peníze!“

„Prosím ne, pane učiteli,“ couvl Hejl, který na tom titulu koneckonců nijak nelpěl.

„Tak proč nejste občan?“

„…!“

„Řekni mu, že nejseš,“ cedil mezi zuby rozčilený Souška, „protože máš ještě holej zadek…“

„Co říkáte, Souško?“

„Říkám, že… že… že…“

„Že co?“

„Že není, protože je příliš mladý.“

„No dobrá, je vám to už jasné?“

Bylo to jasné. Souškova odpověď zapůsobila na úhor jejich paměti jako blahodárná rosa; útržky vět, zlomky vědomostí a trosky občana se znovu poskládaly dohromady a poznenáhlu slepily a sám Hejl, méně vyděšený a celou svou osobou vyjadřující bouřlivý dík zachránci Souškovi, přispěl k znovunastolení „občana“.

No, aspoň tohle už měli za sebou.

Ale když došla řada na opravu cvičení z metrického systému, nebylo nikomu do smíchu. Pro starosti, které minule měli, zapomněli při opisování sem tam něco pozměnit a nadělat tolik pravopisných chyb, kolik by asi odpovídalo jejich příslušné zběhlosti v tomto oboru, zběhlosti matematicky zvážitelné čtrnáctidenními diktáty. Zato však vynechali řadu slov, napsali velká písmena, kam nepatřila, a nadělali čárek a teček proti všemu smyslu. Především Jankovo cvičení bylo žalostné a neslo viditelné stopy jeho vůdcovských starostí.

Byl také předvolán k tabuli starým Simonem, který zrudl hněvem a kterému za brýlemi svítily oči jako kočičí zorničky ve tmě.

Jako všichni jeho kamarádi byl i Janek usvědčen, že opisoval: nikdo o tom samozřejmě nemohl pochybovat a výmluvy byly zbytečné; učitel však chtěl alespoň vědět, jestli si Janek z tohoto cvičení, které je v podstatě zapuzeno z metod moderní pedagogiky, odnesl nějaké poučení.

„Co je to metr, Janku?“

„…“

„Co je to metrický systém?“

„…“

„Jak se dospělo k určení délky metru?“

„Hmmmm…“

Souška byl příliš daleko a Janek, napínající sluch a strašlivě vraš­tící čelo, potil krev, jak se snažil vzpomenout si na sebemlhavější zmínku, která by se tohoto předmětu týkala. Konečně si v paměti vybavil mlhavě, velmi mlhavě dvě vlastní jména, o kterých byla řeč: Delambre a La Condamine, slavní měřiči části zemského poledníku. Ale Janek si vůbec nebyl jist správným zněním obou jmen, a tak nakonec vyhrkl pochybovačně:

„Delempl a Kundamine!“

„Cože? Kdo? Co?“ zařval navýsost rozzuřený starý Simon. „Tak vy teď ještě budete urážet učence! To je ale nestydatost! A ten slovník, na mou víru! Blahopřeji, panáčku! A přitom dobře víte,“ dodal, aby nešťastníka dorazil, „dobře víte, že mi váš otec doporučil, abych vás držel zvlášť zkrátka.

Doma prý na učebnici ani nesáhnete; pořád se jenom někde u všech čertů klackujete, flákáte a vymýšlíte rošťárny, místo co byste se snažil dostat něco do toho svého zabedněného mozku.

Tak dobrá, kamarádíčku! Když mi v jedenáct hodin nezopakujete všecko, co si ještě jednou řekneme kvůli vám a kvůli vašim kamarádům, kteří nejsou o nic lepší než vy, upozorňuji vás, že pro začátek vás tu nechám denně po škole od čtyř do šesti, a to tak dlouho, dokud to nepůjde! Tak!“

Kdyby do našeho shromáždění uhodil Diův blesk, nebyl by vyvolal větší děs. Všichni byli tou strašlivou hrozbou zdrceni.

Však také Janek i ostatní, od největšího až po nejmenšího, poslouchali toho dne se zvlášť soustředěnou pozorností každé slůvko učitele, který vztekle vysvětloval nevýhody všech starých systémů měr a vah a nutnosti systému jediného. A i když v hloubi duše nikterak neschvalovali měření poledníku mezi Dunkerquem a Barcelonou a tajně se radovali z potíží Delambrových a těžkostí Méchainových, přece si pečlivě zapamatovali jejich nesnáze i úspěchy pro své osobní poučení i okamžitou záchranu; ale Hejl i Janek a Cinkal, a dokonce i Souška, ten stoupenec „Pokroku“, a všichni ostatní se v duchu, sakra, zapřisáhli, že na památku toho hrozného strachu budou vždycky raději měřit na stopy a palce, jako to dělali jejich otcové a dědové, kteří se proto neměli o nic hůř (bodejť!), než používat toho zatraceného blbého systému, kvůli kterému málem mohli v očích svých nepřátel vypadat jako mamlasové.

Odpoledne bylo klidnější. Dějiny starých Galů, kteří byli velcí bojovníci a kterým se velice obdivovali, si pamatovali dobře. Však také ani Janek, ani Hejl, ani nikdo jiný nezůstal ve čtyři po škole, protože všichni, a především vůdce, vyvinuli pozoruhodné úsilí, aby uspokojili toho pitomého starého Simona.

Tentokrát se ukáže!

Cinkal a jeho pět válečníků, kteří si v poledne moudře a prozíravě strčili svačinu do kapes, šli napřed, zatímco si ostatní běželi pro kus chleba, a když byli přicházející nepřátelé přivítáni válečným pokřikem Lovernských: „Do prdele, Velraňáci!“, byli už mazaně a pohodlně schováni a připraveni čelit všem obratům štěstí při boji muže proti muži.

Všichni měli kapsy nacpané oblázky; někteří si je dokonce nashromáždili i do čepic a kapesníků; střelci obezřele kontrolovali uzly na svých pracích; většina velkých byla ozbrojena cesmínovými klacky a lískovými oštěpy s opálenými suky a zaostřenými hroty; některé byly ozdobeny prostým vzorkem, který vznikl oloupáním kůry: střídající se zelené a bílé prstence tvořily žebrovité pruhování či černošské tetování; bylo to důkladný a krásný, jak říkal Boubela, jehož vkus nebyl možná tak vybroušený jako hrot jeho oštěpu.

Sotva předvoje zahájily boj vzájemnou výměnou urážek a pořádnou salvou kamení, střetly se i hlavní voje obou vojsk.

Vzdáleni od sebe sotva na padesát metrů, rozptýleni jako harcovníci, často ukryti za křovím, uskakujíce vlevo a tu zas vpravo před letícími střelami, odpovídali si protivníci boj, uráželi se, vyzývali se, aby šli blíž, nadávali si zbabělců a poseroutků a pak se znovu a znovu zasypávali kamením.

Ke všeobecnému útoku však nedocházelo; tu měli vrch Velranští a tu se štěstí obrátilo ve prospěch Lovernských, kteří mávajíce klacky vyrazili k odvážnému výpadu, záhy se však zarazili v dešti kamení.

Jeden Velraňák byl zasažen oblázkem do kotníku a odkulhal zpátky do lesa; na lovernské straně byl postižen Hejl v koruně svého dubu, odkud s opičí obratností vládl prakem; nemohl se vyhnout oblázku jednoho z Velraňáků, prý Melhuby, který ho trefil do hlavy, až mu začala téct krev.

Musel dokonce slézt a vyžádat si kapesník, aby si měl ránu čím obvázat; nic přesného se však stále ještě nerýsovalo. Bouřka nicméně rozhodně trval na tom, aby se využilo Cinkalovy zálohy a aby se pokusili někoho zhaftnout, jak říkal. Vyložil Jankovi svůj plán a hned ho začal provádět: předstíral, že se chce sám doplížit směrem ke křoví obsazenému Cinkalem, jako by chtěl napadnout nepřátele z boku. Udělal to ale tak, aby ho mohlo vidět pár velranských bojovníků, a přitom se tvářil, jako by nepozoroval jejich manévr. Plížil se po břiše a lezl po čtyřech do svahu a smál se pod vousy, když uviděl Třasořitku a dva jiné Velraňáky, kteří se ho chystali napadnout, jisti svou kolektivní převahou nad osamělou hlídkou.

Postupoval tedy neopatrně dál, zatímco se nepřátelská trojice plížila kousek pod ním.

V té chvíli dal Janek povel k prudkému útoku, který měl zaměstnat hlavní nepřátelský voj, a Cinkal, který to všecko viděl ze svého křoví, připravil své muže k akci.

„Teď to přijde, pánové, tak pozor!“

Bouřka byl nějakých šest kroků od jejich úkrytu, když se trojice nepřátel vynořila z mlází a začala ho zuřivě pronásledovat.

Lovernský hrdina se obrátil a dal se na ústup, jako by byl tímto útokem překvapen, utíkal však jen tak rychle, aby ho ti druzí mohli poznenáhlu dobíhat a utvrdit se v naději, že ho dopadnou.

Proběhl kolem Cinkalova křoví a v patách za ním se řítil Třa­sořitka a jeho dva pomocníci.

A tu dal Cinkal povel k útoku, vyrazil se svými pěti válečníky a s hrůzostrašným řevem na rtech odřízli Velranským ústup.

„Všichni na Třasořitku!“ zavelel.

Panečku, šlo to jako po másle! Všichni tři nepřátelé byli ochromeni hrůzou z tohoto nenadálého obratu a náhle se zastavili, pak vzali nohy na ramena a pádili do svého tábora: dva z nich se skutečně zachránili, jak to předpovídal Cinkal. Ale Třasořitka byl polapen šesti páry nepřátelských spárů a za nadšeného válečného řevu vítězů unesen či odvlečen jako nějaký balík do lovernského tábora.

To způsobilo vřavu ve velranské armádě, která ustoupila do lesa, zatímco Loverňáci obklopili zajatce a divokým hulákáním oslavovali své vítězství. Třasořitka obklopený čtyřnásobnou hradbou věznitelů se ani nebránil, tak byl zdrcen svým neštěstím.

„Tak jsi dostal babu, brachu!“ poznamenal výhrůžně Janek. „No počkej, však ty něco uvidíš!“

„Hú, hú, hú, neubližujte mi!“ koktal Třasořitka.

„To víš, kamarádíčku, abys nám zase mohl nadávat do prevítů a do impotentů!“

„Já to nebyl! Propánakrále! Co mi chcete udělat?“

„Přineste nůž!“ rozkázal Janek.

„Jú! Maminko! Maminko! Co mi chcete uřezat?“

„Uši!“ zařval Cinkal.

„A nos!“ dodal Hejl.

„A pinďoura!“ pokračoval Souška.

„A koule samozřejmě taky,“ doplnil Janek, „abysme se mohli podívat, jaký je tam u vás máte.“

„Napřed mu budeme muset podvázat pytlík, jako se to dělá u mladejch bejčků,“ poznamenal Gambetta, který zřejmě u podobných operací asistoval.

„Jasně! Kdo má provázek?“

„Tady je,“ odpověděl Buřinka.

„Neubližujte mně, nebo to řeknu mamince,“ naříkal malý zajatec.

„Já na tvou mámu kašlu asi tak jako na papeže,“ odtušil cynicky Janek.

„A taky panu faráři!“ dodal vyděšený Třasořitka.

„Na toho kašlu taky, to si piš!“

„A panu učiteli,“ zkoušel to ještě Třasořitka, třesa se víc než kdy jindy.

„Na toho se vybodnu! Tak ty nám ještě budeš vyhrožovat! No, to ještě chybělo. Počkej, ty všiváku! Podejte mi kudlu!“

S křivákem v ruce přistoupil Janek ke své oběti.

Přejel mu napřed tupou stranou čepele přes uši, a když Třasořitka ucítil dotyk chladného kovu, dal se do usedavého pláče a křiku v domnění, že už je to tady; to Jankovi stačilo, nechal toho a jal se mu pořádně „upravovat“ (jak říkal) svršky.

Začal halenou: pozutrhával mu kovové přezky u límce, pozuřezával knoflíky u manžet i na předním zapínání a pak rozřezal knoflíkové dírky, načež Hejl tento zbytečný svršek odhodil; knoflíky i knoflíkové dírky na nátělníku potkal stejný osud, kterému neunikly ani šle – a nátělník letěl pryč. Pak přišla řada na košili: od límce přes ná­prsenku až po manžety se nezachránil ani jeden knoflík a knoflíková dírka; potom byly obrány i kalhoty, kde došlo na patky, přezky, kapsy, knoflíky i knoflíkové dírky. Gumové podvazky, které držely punčochy, byly zabaveny a tkaničky v botách rozřezány na tisíc kousíčků.

„A podvlíkačky nemáš?“ tázal se Janek, který zkoumal vnitřek kalhot, jež Třasořitkovi sklouzly ke kolenům.

„A teď plav!“ rozkázal a podoben počestnému porotci, který v republikánském zřízení bez nenávisti a bez strachu poslouchá toliko hlas svého svědomí, udělal jediné: na závěr ho důkladně a vydatně kopl tam, kde záda ztrácejí své jméno.

Žádný z Třasořitkových svršků nedržel na svém místě a ubohý a maličký Třasořitka plakal uprostřed nepřátel, kteří se mu posmívali a spílali.

„Tak si mě teď pojď chytit,“ vyzýval ho uštěpačně Bouřka, zatímco si zajatec na nátělník, který se nedal zapnout, oblékal halenu, v níž vypadal jako kozí handlíř, a marně se snažil nastrkat do kalhot podolek své rozhalené košile.

„Koukej mazat domů, maminka ti chce něco říct,“ dorazil ho Hejl, obraceje dýku v ráně.

A ve večerním soumraku coural se plačící, naříkající a vzlykající Třasořitka, kterému s bídou držely boty na nohou, k lesu, kde ho s úzkostí očekávali poschovávaní kamarádi, obklopili ho a poskytli mu podporu a pomoc, pokud to vůbec bylo v jejich silách.

A tam na východě, kde už v houstnoucím soumraku nebylo jejich skupinu skoro ani vidět, zaznívaly triumfální pokřiky a posměšné urážky vítězných Loverňáků.

Janek konečně shrnul situaci:

„Panečku, to jsme jim to nandali! To je naučí, ty Němčoury!“

Protože se na okraji lesa neukazovalo nic nového a bylo již jasné, že tento den je definitivně jejich, seběhli z Hůrky k Pepiotovu lomu.

A tam se seřadili do šestistupů, vedle nich Janek, který vytasil svůj klacek, a vepředu Hejl, který si na svou zbraň uvázal zakrvácený kapesník jako zástavu. Na vůdcův povel vyrazili k Lovernu, držíce se pod paží, vydupávajíce podpatky krok a zpívajíce z plných plic:

<div class="centered">

<div class="verse">

</section>

<section>

_Zní pí-seň ví-těz-ná  
a otvírá-há ná-hám brá-ny,  
svobodáááá vede náááás  
a nad lesy a lá-há-ny  
k boji zve pól-ní-cé hlas!_

</section>

<section>

</div>

</div>

* * *

[^1]: Běda poraženým!

</section>
