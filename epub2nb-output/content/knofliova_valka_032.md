---
title: 9 Tragické návraty
contentType: prose
---

<section>

> Sténání mučedníků, nářek trýzněných  
> jsou bezpochyby symfonie opojná…

— CH. BAUDELAIRE (Květy zla)

</section>

<section>

Pajda, vyproštěný z pout, se zadkem rozbitým do krve, s tváří staženou bolestí a s očima hrůzou vytřeštěnýma dostal přímo pod nos nelibě páchnoucí balík toho, co byly kdysi jeho šaty. Celá armáda s vůdci v čele ho pak ponechala jeho osudu a důstojně opustila boudu. Šli o kus dál, na jisté opuštěné a skryté místo, aby tam porokovali, co třeba udělat v tak naléhavé a trapné situaci.

Nikdo z nich si nelámal hlavu nad tím, co se stane s odhaleným, ztrestaným, zřezaným, znectěným a smrdutým zrádcem. Byla to jeho věc: měl, co si zasloužil, a to se ještě říká kdoví jestli. Vzteklé skřeky a škytání a vzlyky trpitele doléhaly k jejich uším, ale oni jich vůbec nedbali.

Pajda přišel za chvíli poněkud k sobě a vzal nohy na ramena, takže jeho vzlykání a skučení a vytí poznenáhlu sláblo, až nebylo slyšet vůbec nic.

Janek nařídil:

„Musíme si z boudy vzít všecko, čeho se ještě dá použít, a prozatím to schovat někam jinam.“

Dvě stě metrů odtud byla v mlází malá prohlubeň, která sice nemohla nahradit jeskyni ztracenou Pajdovou vinou, ale mohla z nedostatku lepšího řešení prozatímně posloužit jako úkryt pro trosky toho, co bylo palácem lovernské armády.

„Všecko se musí přenést sem!“ rozhodl se Janek. A většina tlupy se okamžitě pustila do záchranných prací.

„Strhněte taky zídku,“ dodal, „odneste střechu a zazděte zásoby dříví. Nesmí tam bejt nic vidět.“

Udělil rozkazy, a zatímco se řadoví vojáci zabývali těmito předepsanými hrubými, ale naléhavými pracemi, rokoval s ostatními vůdci: s Hejlem, Souškou, Cinkalem, Boubelou, Bouřkou a Gambettou.

Byla to dlouhá a tajuplná konference.

Budoucnost a přítomnost tu byla srovnána s minulostí bez lítosti a nářků. Především se však přetřásala otázka znovunabytí pokladu.

Ten poklad byl určitě v boudě Velraňáků a ta bouda byla někde v lese. Ale jak ji najít? A hlavně kdy ji hledat?

V úvahu přicházel jen Gambetta, který bydlel na Vršku, a někdy také Bouřka, občas zaneprázdněný ve mlýně. Ti dva si mohli najít obhajitelné důvody ke školní absenci, aniž by se vydávali v nebezpečí okamžité nebezpečné kontroly.

Gambetta nezaváhal ani na okamžik.

„Já budu chodit za školu tak dlouho, jak to bude nutný. Prolezu les křížem krážem i do vejšky, nenechám tam nepropátranou ani píď, dokud jim nezničím jejich boudu a nedostanu zpátky náš pytlík.“

Bouřka prohlásil, že kdykoliv se bude moci ke Gambettovi připojit, setká se s ním v Pepiotově lomu asi půl hodiny před začátkem vyučování.

Jakmile skončí Gambettovo pátrání zdárně a Lovernští dobudou zpátky svůj poklad, vystaví se nová bouda na místě, které se určí později po důkladném bádání.

Prozatím se armáda spokojila tím, že kryla návrat Bouřků do Olšiny: doprovodili je až k Menelotovic plotu před hliňákem Jana Baptisty.

Zbylý materiál byl přenesen a válečníci se znovu seskupili kolem svých vůdců.

Jménem Rady oznámil Janek, že válka se přerušuje až do data, které bude určeno, jakmile se zase sežene všechno, čeho je zapotřebí.

Nejdůležitější rozhodnutí si Velká Rada nechávala opatrně pro sebe.

Pak ještě zahladili co možná nejdůkladněji všechny stopy vedoucí od staré boudy k novému úkrytu, a protože se slunce sklánělo k západu, rozhodli se, že se vrátí do vsi, netušíce, jaké tam v této chvíli panuje pobouření.

Rekruti hrající v kuželky, chlapi srkající víno v Baštově hospodě, kmotry spěchající k sousedce na táčky, dívky vyšívající či háčkující za záclonami v oknech, všechno povyrážející se a odpočívající lovernské obyvatelstvo bylo náhle vylákáno či lépe řečeno vytaženo na ulici strašlivým řevem, nelidskými skřeky nešťastníka, který je u konce svých sil a který co nevidět padne a vypustí duši. A každý se s očima vytřeštěnýma úzkostí dohadoval, co se děje.

A tu se na zkratce vynořil Pajda, kulhající víc než kdy jindy, utíkající a řvoucí, tak jak je vůbec jenom možné řvát; Pajda nahý či skoro nahý, protože na sobě měl jen košili a na nohou boty bez tkaniček. Přes ruku nesl dvě hromádky svršků a smrděl a zapáchal víc než šestatřicet zahnívajících zdechlin.

První, kteří mu přiběhli v ústrety, zprvu ucouvli a zacpali si nos. Když si pak trochu zvykli, přece se přiblížili a vyděšeně se vyptávali:

„Co se děje?“

Pajda měl zadek rozšvihaný do krve, po hýždích mu ještě stékaly plivance, jeho v sloup obrácené oči už neměly slz, slepené vlasy mu na hlavě trčely jako ježčí bodliny a třásl se jako uschlý list, který co nevidět upadne z větve a bude odnesen větrem.

„Co je? Co je?“

Pajda nemohl nic říct: škytal, chroptěl, svíjel se, trhal hlavou, byl bez vlády.

Jeho otec a matka přiběhli a odnesli ho napůl ve mdlobách domů, kam za nimi zvědavě pospíchala celá ves.

Ovázali Pajdovi zadek, umyli ho, namočili jeho šaty do vědra v kůlně, uložili ho do postele, nahřáli mu cihly, džbánky a láhve a nalévali ho čajem, kávou a grogem tak dlouho, až přestal škytat, trochu se uklidnil a zavřel oči.

Za čtvrt hodiny se trochu zotavil, otevřel oči a začal vyprávět svým rodičům, jakož i mnoha ženským, které byly u jeho lože, co se sběhlo v boudě. Přitom se však pečlivě vyhnul vysvětlení příčiny, která mu vynesla tak barbarské zacházení: totiž své zrady.

Řekl však všechno ostatní: zaprodal všechna tajemství lovernské armády, vyprávěl o bitvách na Hůrce, zmínil se o zabavených knoflících a válečném příspěvku, odhalil všechny Jankovy fígle, udal všechny jeho rady, očernil Hejla, jak nejvíc mohl, řekl o ukradených prknech, zcizených hřebících a vypůjčeném nářadí, o hostině, o ukradené kořalce, o vínu, jablkách a cukru, o sprostých písničkách a jak jim na zpáteční cestě bylo zle, co spískali Beduinovi a jak oblékli svatého Josefa do Prckových kalhot, zkrátka všecko, všecičko. Ulevil si, vypovídal se, pomstil se a nato usnul s horečkou a divokými sny.

Návštěvnice se začaly po špičkách rozcházet, po jedné či po malých skupinkách, zastavujíce se ještě na chvíli, aby si prohlédly zajímavého maroda. Ale čekaly na sebe na prahu, a když se zase všechny shromáždily, daly se do vzrušeného rokování, začaly se rozčilovat, až se rozpálily do divokého vzteku: ukradená vajíčka, uzmuté knoflíky, vyfouknuté hřebíky, nepočítaje ani to, o čem se ještě neví… Zakrátko nebyla ve vsi ani kočka – pokud se vůbec dalo předpokládat, že ta půvabná zvířata jsou natolik nevychovaná, že naslouchají rozmluvám svých paní –, která by nevěděla o té hrozné aféře.

Ti lumpové! Ti pacholci! Ti pobudové! Ti darebáci! Ti grázli!

Jen počkejte, až se ten náš vrátí domů! Já mu to spočítám!

Však já tomu našemu dám taky na pamětnou!

Takoví usmrkanci! Co si to dovolujou!

Jako by to ani děti nebyly!

Našeho vyplatí táta!

Jenom počkejte, až se vrátí!

Lovernští chlapci však nijak nepospíchali domů a byli by pospíchali ještě míň, kdyby mohli tušit, jaký rozruch způsobil mezi jejich rodičovstvem návrat Pajdův a všechna jeho odhalení.

Ještě jste je neviděli?

Ne! Jaký klukoviny to asi tropí!

Otcové se vraceli domů poklidit dobytek, založit mu, odvést ho k napajedlu a znovu mu podestlat. Nekřičeli tolik jako jejich manželky, ale čela měli svraštělá a tvrdý pohled v očích.

Otec Pajda se zmínil o nemoci, o soudním sporu a o odškodném. A jakmile šlo o to, že by měli solit, to bylo, panečku, hned zle. Však také v hloubi duše i nahlas slibovali svým výhonkům fantastický výprask.

„Už jsou tady!“ hlásila Hejlova matka, která stála na nájezdu u stodoly a zacláněla si rukou oči proti slunci.

A hned nato se chlapci také skutečně objevili na cestě blízko studně. Vraceli se ve skupinkách, v družném hovoru jako obvykle.

„Koukej mazat domů!“ velel svému synovi úsečně otec Cinkal, který právě napájel dobytek.

„Ty taky, Janku, a ty jakbysmet. Hejle! Tatínek už tě třikrát volal!“ dodal ještě.

„No jo, my už jdem,“ odpověděli nenuceně oba velitelé.

A hned bylo vidět na všech stranách, na všech prazích matky a otce, kteří křičeli na své syny a nakazovali jim, aby se ihned vrátili domů.

Bouřkové a Gambetta skoro okamžitě osaměli a rozhodli se, když to tak viděli, že se také vrátí do svých domovů. Ale netrvalo dlouho a zastavili se: Gambetta na cestě na Vršek a Bouřkové za posledním baráčkem ve vsi.

Ze všech stavení v obci ozýval se křik, řev, spílání, chroptění, mlaskavé kopance, dunivé žďuchance, rachot padajících židlí a hroutícího se nábytku, vyděšené vytí prchajících psů a klepání padacích dvířek u kočičích děr, zkrátka nejúděsnější rámus, jaký si lidské ucho umí představit.

Člověk by řekl, že se všude najednou navzájem vraždí.

Gambetta stál nehybně, se srdcem sevřeným, a poslouchal.

Byly to… ano, byly to hlasy jeho přátel: řev Jankův, skučení Souškovo, bučení Hejlovo, vytí Cinkalovo, kvikot Boubelův, pláč a skřípění zubů těch ostatních. Byli biti, byli řezáni, byli tlučeni, byli mláceni!

Co to jenom mohlo znamenat?

A Gambetta se vrátil zadem přes ovocné sady, netroufaje si jít kolem Leonovy trafiky, kde bylo pár zatvrzelých starých mládenců: pokuřovali ze svých dýmek, podle křiku posuzovali jednotlivé údery a ironicky porovnávali sílu různých otcovských pěstí.

Uviděl oba Bouřky, kteří také stáli a s vyvalenýma očima a vlasy hrůzou zježenými naslouchali jako zajíci při honu.

Slyšíš to? Slyšíte to?

Ti je řežou? Ale proč?

„Kvůli Pajdovi!“ řekl Bouřka. „Vsadil bych se, že je to kvůli Pajdovi. No jasně, před chvilkou se vrátil do vsi, třeba přišel tak, jak byl, i s těma zadělanejma šatama, a určitě všecko vyzvonil.“

„Možná že ten syčák vykecal vůbec všecko!“

„Tak to dostaneme taky nářez, až se to dovědí naši!“

„Jestli neřek žádný jména a jestli se o tom bude u nás mluvit, tak řekneme, že jsme při tom nebyli.“

„Posluchej! Poslouchej!“

Ze všech stavení se linuly litanie nadávek a hrozeb, křiku a řevu; stoupaly, mísily se a naplňovaly ulici děsivou kakofonií, pekelným sabatem, učiněným koncertem zatracenců.

Celá lovernská armáda – od generála po nejposlednějšího vojáčka, od největšího po nejmenšího, od nejprohnanějšího po nejmazanějšího – všichni dostávali nářez a otcové při něm věru neměřili dvakrát (protože padla zmínka o penězích!). Padaly tedy facky a kopance, nezahálely boty a dřeváky, karabáče ani klacky. Pletly se do toho i matky, neoblomné a nelítostné, když šlo o velké peníze, zatímco sestry, které stranily bratrům, s krvácejícím srdcem plakaly, naříkaly a žadonily, aby rodiče pro takovou hloupost nemordovali jejich milé bratříčky.

Marie Cinkalová chtěla zakročit přímo. Matka jí s rozmachem vlepila dva pořádné pohlavky a pohrozila jí:

„Ty se nepleť do toho, po čem ti nic není, huso jedna. A jestli ještě jednou od sousedek uslyším, že se ometáš kolem toho sígra Janka, tak se budeš mít po pěti!“

Marie jí chtěla odpovědět, po novém páru pohlavků od otce ji však přešla chuť, schovala se tedy v koutku a tiše se rozplakala.

Vylekaní Bouřkové a Gambetta se rozutekli, každý na svou stranu. Předtím se jenom dohodli, že Bouřka půjde na druhý den ráno do školy, aby vyzvěděl, co se stalo, a v úterý se připojí ke Gambettovi, který bude na Hůrce hledat boudu Velranských, a poví mu, jak se věci mají.

</section>
