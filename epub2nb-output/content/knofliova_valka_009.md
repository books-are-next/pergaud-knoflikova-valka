---
title: 4 První rány osudu
contentType: prose
---

<section>

> Obklopili mě jako štvané zvíře a domnívali se, že mě lze chytit i do sítě. Ale já se chci probíti skrze ně anebo po jejich břichu.

— JINDŘICH IV. (dopis panu de Batz, guvernérovi  
města Euze v Armagnaku, 11. března 1586)

</section>

<section>

Dny, které následovaly po tomto pamětihodném vítězství, byly klidnější. Velký Janek a jeho vojenský sbor, utvrzeni svým vítězstvím, udržovali svou převahu a ozbrojeni lískovými oštěpy, jež byly zaostřeny nožem a uhlazeny střípkem skla, a dřevěnými šavlemi s chránícím košem z drátu, opleteného cukršpagátem, podnikali strašlivé výpady, před kterými se Velraňáci třásli hrůzou a v krupobití kamení ustupovali až na svůj okraj lesa. Třasořitka zůstával opatrně v poslední řadě, nikdo nebyl zajat a nebyli ani žádní ranění.

Bylo by to tak mohlo trvat dlouho; naneštěstí pro Lovernské však dopadlo sobotní dopolední vyučování neblaze. Velký Janek, který si přece jen vpravil do hlavy násobky metru i míry v něm obsažené, důvěřuje ujištění starého Simona, který prohlásil, že když je člověk zná pro jedny míry, zná je zároveň pro všechny druhy měr, nechtěl si dát říct, že kilolitr a myrialitr vůbec neexistují.

Popletl si tak dokonale hektolitr a tuplák a měřici a pintu, své znalosti knižní a svou osobní zkušenost, že byl tvrdě a bez naděje na únik uvržen do karceru, nejprve od čtyř do pěti a pak i na dobu delší, bude-li to nutné a neuspokojí-li učitelovy požadavky.

„Že je to ale holomek, ten starej Simon, když se do toho jednou dá!“

Naneštěstí se ve stejné bryndě ocitl i Cinkal a Bouřka s Boubelou. A tak zůstali jen Hejl, který zkoušení ušel, a Souška, který uměl vždycky, a ti dva měli odpoledne velet lovernské armádě, beztak už oslabené nepřítomností Gambettovou, který nepřišel do školy, protože vedl kozu ke kozlovi, a ještě několika jiných, kteří se museli vrátit ze školy rovnou domů a chystat se na zítřek.

„Snad by se dneska nemělo chodit?“ odvážil se starostlivě poznamenat Janek.

Hejl vyletěl: „Nechodit!“ To by tomu generál dal pěkně na frak! A za co vlastně má jeho, Hejla? To by tak hrálo, aby si o nich Velraňáci mysleli, že jsou takový nemehla?

Zviklaný Janek uznal tyto důvody a dohodli se, že jakmile se s Cin­kalem, Boubelou a Bouřkou uvolní (a dají se do toho plnou parou), přijdou společně na bojiště.

Byl však neklidný. Zatraceně ho zlobilo, že on, vůdce, nebude na svém místě, aby řídil válečné operace právě v tento obtížný den.

Hejl ho upokojil a po krátkém rozloučení ve čtyři hodiny odkvačil, obklopen svými bojovníky, na bojiště.

Jeho nová odpovědnost však na něho přece jen dolehla a pohroužen v starostlivé myšlenky, se srdcem sevřeným možná temnými předtuchami, ani nepomyslel, že by měl utajit příchod svého mužstva do zákopů v Hájku.

Velraňáci přišli dřív. Překvapeni tím, že nic nevidí, pověřili jednoho ze svých řad, Melhubu, aby vylezl na strom a obhlédl situaci.

Z koruny svého buku uviděl Melhuba malou skupinku, která se blížila beze vší obezřetnosti po cestě, a začal se vrtět jako mřenka na udici, zaplaven překypující a tichou radostí, která se zmocnila celé jeho bytosti.

Okamžitě oznámil svým kamarádům, že nepřítel je početně slabší a že velký Janek tu není.

Prcek od Brodu, který si nic nepřál tolik jako pomstít Třasořitku, vymyslel si okamžitě plán útoku a vyložil ho.

Budou se zpočátku tvářit jakoby nic a bojovat jako obvykle, vy­razí dopředu, pak couvnou, pak znovu postoupí až na půl cesty a pak po předstíraném ústupu vyrazí znovu všichni najednou k hromadnému útoku, uhodí jako smršť na nepřátelský tábor, zmlátí ty, kteří se budou stavět na odpor, zajmou všecky, které pochytají, a odvlečou je na kraj lesa, kde podstoupí los poražených.

Platilo tedy, že jakmile zazní jeho válečný pokřik „Mor vás bac!“, vyrazí všichni za ním s klackem v ruce.

Sotva Melhuba slezl ze svého buku, ozval se z Hájku pronikavý hlasový orgán Hejlův s obvyklou výzvou: „Do prdele, Velraňáci!“ a bitva se začala rozvíjet podle běžných zvyklostí.

Jakožto generál by Hejl měl zůstat na zemi a velet svým oddílům, ale zvyk, ten zatracený zvyk lézt na strom umlčel všechny výčitky jeho velitelského svědomí a Hejl se vyšplhal na dub, aby mohl shůry zasypávat svými střelami řady protivníků.

Pohodlně usazen v pečlivě vybrané a zařízené rozsoše vždycky pečlivě zamířil, natáhl gumu tak, aby kůže byly přesně uprostřed vidlice a obě gumy stejně dlouhé, a vypustil střelu, která hvízdavě vyletěla na velranskou stranu, trhajíc listoví či dopadajíc s plesknutím na nějaký kmen.

Hejl se domníval, že bitva bude probíhat jako vždycky, a netušil, že druzí se pokusí o výpad a budou pokračovat v útoku, protože od počátku nepřátelství skončila každá šarvátka jejich porážkou nebo ústupem.

Nějaké půl hodiny šlo všecko dobře a Hejl, upokojen pocitem dobře vykonané povinnosti, staral se hlavně o rozumné využívání svých oblázků, když tu náhle zazněl Prckův válečný pokřik a on uzřel, jak horda Velraňáků útočí na jeho armádu s takovou rychlostí, bojechtivostí, prudkostí a důvěrou ve vítězství, že z toho zůstal na své větvi úplně paf a nemohl ze sebe vypravit ani slovo.

Když jeho bojovníci slyšeli ten hrozivý vpád a viděli to mávání kopími a oštěpy, dali se okamžitě na ústup; zděšeni, demoralizováni a příliš málo početní pádili směrem ke Gustlovu lomu, neodvažujíce se ani ohlédnout, protože měli za to, že se na ně řítí celá nepřátelská armáda.

Vzdor své početní převaze zpomalil velranský šik u Hájku poněkud svůj rozběh v obavě před střelou nějakého zoufalého obránce, ale když je žádná neuvítala, vyrazili směle do houští a jali se prohledávat nepřátelský tábor.

Bohužel! Neviděli nic, nenašli nikoho a Prcek už začínal vztekle bručet, když tu objevil Hejla, schouleného v koruně jeho stromu jako zaskočená veverka.

Zahalekal vítězně, když ho zpozoroval, a blahopřeje si v duchu, že útok nebyl zbytečný, vyzval okamžitě svého vězně, aby slezl.

Hejl, který věděl, jaký osud ho očekává, opustí-li své útočiště, a který měl v kapse ještě několik oblázků, odpověděl na tento urážlivý příkaz slovem Cambronnovým. A už se začal hrabat v kapsách kalhot, když Prcek – aniž zopakoval své nezdvořilé pozvání – poručil svým mužům, aby mu „toho ptáčka sundali“ pár oblázky.

Než mohl Hejl napnout prak, zasypalo ho strašlivé krupobití kamení a on si jentaktak stačil zkřížit paže před obličejem a zakrýt si oči rukama.

Hodně Velraňáků naštěstí při střelbě pospíchalo tak, že minulo cíl, ale několik – až příliš mnoho – jej zasáhlo: bum do zad! Bum do kokosu! Bum do bránice! Bum do hřbetu! Bum do nohou! A ještě tuhleten, chytej, synáčku!

„Však ty slezeš, ty dacane!“ ujišťoval ho Prcek.

A chudákovi Hejlovi opravdu nestačily dvě ruce, aby se chránil a třel si zasažená místa, a už už se chystal vzdát se jim na milost a nemilost, když ho jako kouzlem vysvobodil z této strašné situace válečný pokřik a hrůzostrašný řev jeho velitele, jenž přiváděl do boje své oddíly.

Hejl spustil pomalu jednu paži, pak druhou, omakal se, podíval se dolů a… a uviděl…

Hrůza! Třikrát hrůza! Udýchaná lovernská armáda se s křikem řítila do Hájku, v čele s Cinkalem a Bouřkou, zatímco houf Velraňáků odváděl či odnášel na kraj svého lesa zajatého Janka.

„Janku! Janku! Proboha, Janku!“ ječel Hejl. „Jak se to mohlo stát! Sakra! Sakra! Sakra!“

Hejlovy zoufalé kletby měly velký ohlas v lovernském houfu, který přicházel na pomoc.

„Janku!“ opakoval Cinkal. „On tam není?“ A začal vysvětlovat: „Zrovna jsme docházeli k Hůrce, když jsme viděli, jak naši zdrhali jako zajíci, a tak se na ně vrhl a zařval:

‚Stát! Kam jdete? A co Hejl?‘

A někdo, já už nevím kdo, povídá: ‚Ten je na svým dubu!‘

‚A Souška?‘

‚Souška? To nevíme.‘

‚Sakra, a vy je v tom necháte? Aby je Velraňáci zajali? To jste chlapi? Kupředu! Honem! Kupředu!‘

A tak vyrazil a my jsme začali řvát a hnali jsme se za ním; ale on byl aspoň dvacet kroků před náma, a tak ho určitě dostali.“

„No jo, sbalili ho! Ježkovy oči!“ šeptal Hejl, který lezl ze svého dubu a samým rozčilením ani mluvit nemohl.

„Tak žádný sraní, musíme jim ho vzít!“

„Je jich dvakrát tolik co nás,“ poznamenal jeden z uprchlíků v návalu opatrnosti, „a tak nás určitě pochytají ještě víc; to je všecko, co si na tom vyděláme. Když nás není dost, tak halt musíme jenom čekat, oni ho stejně nesnědí!“

„To ne,“ souhlasil Hejl, „ale co jeho knoflíky! A to všecko, protože mě chtěl vysvobodit! To je malér, to je malér! On měl svatou pravdu, když nám říkal, aby se dneska nikam nechodilo. Velitele má člověk zkrátka vždycky poslouchat!“

„Ale kde je Souška? Neviděl nikdo Soušku? Nevíš, jestli ho taky zajali?“

„Toho ne!“ řekl Hejl. „Já bych řek, že ne, neviděl jsem, že by ho byli odváděli. Nejspíš jim uklouz horem houštinama…“

Zatímco Lovernští bědovali a Hejl ve zmatku pohromy poznával výhody a nutnost železné disciplíny, ozvalo se koroptví čiřikání, nad nímž zajásali radostí.

„To je Souška!“ řekl Bouřka.

Byl to vskutku Souška, který při útoku vklouzl jako liška do křoví, a tak Velraňákům unikl. Přicházel po svahu obecního pozemku dolů a určitě musel něco vidět, protože poznamenal:

„Pánové, ti to Jankovi dávají! Neviděl jsem dobře, ale měli ho tam zatraceně v prádle!“

A nato posbíral ode všech tkaničky a špendlíky na vyspravení generálových svršků, které z toho určitě nevyjdou bez úhony.

Na kraji lesa se vskutku odehrával hrůzostrašný výjev.

Velký Janek, zpočátku obklíčen, obklopen a unášen vírem protivníků tak, že nevěděl, kde mu hlava stojí, přišel konečně k sobě, vzpamatoval se, a když s ním chtěli jednat jako se zajatcem a vrhnout se na něho s kudlou v ruce, ukázal jim, těm syčákům, kdo je to Loverňák.

Používal hlavy, nohou, rukou, loktů, kolen, zadku i zubů, tloukl nalevo, napravo, kopal, vyhazoval, plácal, řezal, boxoval, kousal, zkrátka bil se strašlivě, porážeje jedny, pobíjeje druhé, tu udělal někomu modřinu na oku, tam vrazil někomu facku a třetího zas ozdobil boulí, bác tady a bum tam a onde zase plác; řádil tak, že se vyrval nepřátelské smečce – jen bez půlky rukávu, kterou nechal v boji – a užuž se chystal nezadržitelně vyrazit ke svým, když mu Třasořitka zrádně nastavil nohu a Janek upadl jak široký tak dlouhý nosem do krtiny, roztažený jako žába a s pusou otevřenou.

Než mohl říct švec, než vůbec pomyslel na to, aby se vztyčil aspoň na kolena, sesypal se na něho tucet kluků a plác! A říz! A bum! A bác! Chytli ho za nohy a za ruce, zatímco ho jeden z nich prohledával, vzal mu nůž a zacpal mu ústa roubíkem z vlastního kapesníku.

Prcek, který operaci řídil, vyzbrojil ořešákovým prutem Třasořitku, jenž vlastně zachránil situaci, a doporučil mu – jak zbytečné to opatření! – aby ho neváhal použít, jakmile se vězeň jenom hne.

Protože Janek skutečně nepatřil k těm, kteří se tak snadno poddávají, měl za chvíli od těch šlehanců zadek tak modrý, že nakonec musel stát klidně.

„Tumáš! Ty svině!“ pokřikoval Třasořitka. „Tys mně chtěl uřezat pinďoura a koule. Tak hele, co kdybysme to všecko uřezali teďka tobě!“

Neuřezali mu nic z toho, ale jejich mstitelské bedlivosti neunikl jediný knoflík, jediná knoflíková dírka, jediný háček a jediná tkanice. Přemožený, obraný a seřezaný Janek byl puštěn na svobodu ve stavu stejně žalostném jako Třasořitka před pěti dny.

Ale Loverňák nefňukal jako Velraňák; měl duši velitelskou, a i když soptil vnitřním hněvem, zdálo se, že nepociťuje fyzickou bolest. Však také neváhal a okamžitě, jakmile mu vyndali roubík, vychrlil na své mučitele své nezkrotné opovržení a nepřemožitelnou nenávist v záplavě jedovatých nadávek.

Bylo to, bohužel, poněkud příliš brzy a vítězná smečka, jista tím, že je jí vydán na milost a nemilost, mu to také ukázala a zahrnula ho záplavou ran a kopanců.

Teprve pak se přemožený, zuřivostí a zoufalstvím překypující a záštím a pomstychtivostí opilý Janek, s tváří pohnutím zrůzněnou, vydal na cestu, ušel několik kroků a pak za křovím upadl na zem, snad aby se po libosti vyplakal, nebo aby posbíral pár trnů, kterými by si upevnil kalhoty, aby mu neklouzaly z beder.

Lomcoval jím šílený vztek: kopal, svíral pěsti, skřípal zuby a kousal do země; ale pak, jako by mu to trpké políbení vnuklo nějaký nápad, se náhle zarazil.

Měděné červánky klesaly níž a níž za poloobnaženými větvemi lesa, rozšiřujíce obzor, zaoblujíce křivky a zušlechťujíce krajinu, oživenou mohutným vanem větru. V dálce štěkali na řetězech uvázaní hlídací psi; havran kdesi svolával své druhy k spánku, Velranští zmlkli a po Lovernských nebylo vidu ani slechu.

Janek, schovaný za keřem, se zul (což bylo snadné), nacpal cáry ponožek do bot zbavených tkaniček, svlékl si nátělník i spodky, ovinul je kolem bot, to všecko zabalil do haleny, svázal dohromady dva a dva cípy a udělal si tak uzlíček; na sobě si nechal jen krátkou košili, jejíž podolek vlál ve větru.

Nato uchopil do jedné ruky uzlík, dvěma prsty druhé si povytáhl košili, vztyčil se náhle před celou nepřátelskou armádou a spílaje svým přemožitelům do volů, sviní, darebáků a bab, ukázal jim energickým ukazováčkem svou zadnici, načež se divokým úprkem rozběhl do soumraku, pronásledován nadávkami Velraňáků a sprškou kamení, které mu bzučelo kolem uší.

</section>
