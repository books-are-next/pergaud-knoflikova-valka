---
title: 7 Trampoty jednoho pokladníka
contentType: prose
---

<section>

> Nebývá vždy dobré zastávat dva úřady.

— LA FONTAINE (Oba mezci)

Když se na druhý den ráno pokladník usadil na své místo v zadní lavici, jal se uvádět do pořádku svou účetní knihu. Netřeba podotýkat, že předtím už stokrát spočítal, přepočítal a zkontroloval stav pokladu svěřeného jeho péči.

Začal tedy zpaměti podrobně zapisovat do sloupce příjmů tyto položky

</section>

<section>

<div class="centered">

<div class="verse">

_Pondělí_

</div>

</div>

</section>

<section>

_Dostal od Švidroně_

_Knoflík od kalhot  
Provázek od biče dlouhej jako ruka_

</section>

<section>

_Dostal od Vokála_

_Starej podvazek od jeho mámy, ze kterýho se dá  
            udělat pár náhradních  
Tři knoflíky od košile_

</section>

<section>

_Dostal od Batiho_

_Jedna sichrhajcka  
Jedna stará kožená tkanička do bot_

</section>

<section>

_Dostal od Feliho_

_Dva kousky provázku, dohromady tak velký jako já  
Jeden knoflík od kazajkyDva knoflíky od košile_

</section>

<section>

<div class="centered">

<div class="verse">

_Úterý_

</div>

</div>

_Získáno v bitvě na Hůrce od zajatce Prcka od Brodu Jankem, Hejlem a Bouřkou_

_Pár dobrejch tkaniček do bot  
Jeden podvazek  
Kus tkanice  
Sedm knoflíků od kalhot  
Jedna přezka zezadu  
ŠleJedna přezka od haleny  
Dva černý skleněný knoflíky od haleny  
Tři knoflíky z trika  
Pět knoflíků od košile  
Čtyři knoflíky od kazajky  
Jeden sou_

</section>

<section>

_Celkem dělá poklad_

_Tři sou pro případ maléru  
Šedesát knoflíků od košile_

</section>

<section>

Dělá to vážně šedesát knoflíků? napadlo ho najednou. Starej mě nevidí! Co kdybych to přepočítal?

Strčil ruku do kapsy nabité pokladem, který tam byl rozptýlen a smíchán s jeho majetkem osobním, protože jeho sestra Marie neměla ještě čas vyrobit slíbený pytlík: tato práce se totiž musela dělat potají a její bratr se minulý večer vrátil příliš pozdě domů.

Kapsu s knoflíky měl Cinkal ucpanou kapesníkem. Jak pospíchal, aby si ověřil správnost svých výpočtů, vytáhl ho trochu bezmyšlenkovitě a příliš prudce a… bác…! – Jako oříšky nebo kuličky kutálely se po podlaze třídy všemi směry knoflíky z pokladu.

Ve třídě to tlumeně zašumělo, jak se to moře hlav naráz obrátilo.

„Co je to?“ zeptal se úsečně starý Simon, který už dva dny pozoroval podivné počínání svého žáka.

A už se k němu hrnul, aby na vlastní oči zjistil povahu přečinu, protože vzdor všem svým mravoučným kázáním (příběhu Georga Washingtona a sekyrky) neměl příliš mnoho důvěry v pravdomluvnost Cinkalovu a všech ostatních.

Janek měl tak právě čas udělat něco, nač jeho přítel ve svém rozrušení ani nepomyslel: shrábl chvějící se rukou účetní knihu a bleskurychle ji strčil do své přihrádky.

Ale tento pohyb neunikl bdělému oku učitelovu.

„Co to schováváte, Janku? Okamžitě mi to ukažte, nebo vás nechám celý týden po škole!“

Ukázat hlavní armádní knihu, vyjevit tajemství, které bylo silou a slávou lovernské armády? No prosím vás! To by Janek byl raději porodil několik ježků proti srsti, jak říkal elegantně Hejlův bratr. Ale být týden po škole…!

Jeho druhové sledovali úzkostlivě ten souboj.

Janek se prostě zachoval jako hrdina.

Nadzvedl znova příklop své přihrádky, otevřel dějiny Francie a podal starému Simonovi – obětuje tak na oltář své malé lovernské vlasti první, jeho srdci tak drahou zástavu své mladé lásky – podal tedy tomuto zlopověstnému učitelskému hanebníkovi obrázek, který mu na znamení svého slibu dala Cinkalova sestra: šarlatový tulipán (nebo maceška?) na azurovém pozadí, to vše ozdobeno, jak víme, vášnivým slovem: Na památku.

Janek si ostatně přísahal, že jestli učitel ten obrázek ihned neroztrhá, štípne mu ho z katedry při první příležitosti: hned jak na něm bude řada s uklízením nebo učitel z jakéhokoliv důvodu vytáhne paty ze třídy.

Jaké napětí, když se učitel vrátil na stupínek!

Pád knoflíků se tím však nevysvětlil.

Janek musel koktavě doznat, že chtěl obrázek vyměnit za knoflíky. Tento obchod však zůstával nadále podivný a záhadný.

„Co děláte se všemi těmi knoflíky v kapse?“ obrátil se starý Simon na Cinkala. „Vsadil bych se, že jste je vzal mamince. Upozorním ji na to… Jen počkejte, však uvidíme.

A pro začátek zůstanete dnes odpoledne oba hodinu po škole, protože vyrušujete při vyučování.“

„Hodinu po škole!“ říkali si ostatní. „Safra, to je průšvih. Vůdce a pokladník v loji… Jak se bít?“

Je pochopitelné, že ode dne své nešťastné porážky Hejl váhal vzít na sebe odpovědnost vrchního velitele. Kdyby Velraňáci přece jenom přišli…! Tak ať si jdou do pr… kýnka dubovýho!

Pravda, včera sice dostali na frak tak vydatně, že je krajně nepravděpodobné, aby dneska přišli zas, ale s takovými cvoky jeden nikdy neví!

„Kde vůbec jsou ty knoflíky?“ pokračoval starý Simon. Ale ať se sebevíc shýbal a narovnával si brýle a díval se pod lavice, žádný knoflík mu nepadl do zorného pole, neboť opatrní kamarádi je během jeho útoku pokradmu pečlivě posbírali a poschovávali v nejhlubších záhybech svých kapes. Bylo tedy nemožné, aby učitel zjistil, o kolik a jaké knoflíky šlo, takže zůstal i nadále na pochybách.

Ale když se ten starý ničema vrátil ke katedře, přetrhl – bezpochyby z pomstychtivosti – ve dví krásný obrázek od Marie Cinkalové a Janek nad tím zrudl zlostí a bolestí. Obě půlky pak učitel nedbale zahodil do koše na papír a vrátil se k přerušenému vyučování.

Souška, který věděl, jak velice Janek na svém obrázku lpí, upustil šikovně násadku, a jak se shýbal, aby ji zvedl, sebral bleskurychle oba cenné útržky a schoval je do učebnice.

Aby svému vůdci udělal radost, slepil pak tajně oba roztržené fragmenty s pomocí okrajků z poštovní známky a už o přestávce vrátil obrázek Jankovi, který byl tak překvapen, že se div nerozplakal radostí a dojetím, a nevěděl, jak by tomu dobrému Souškovi, tomu opravdovému příteli, vyjádřil svoje díky.

Ale záležitost s karcerem byla přesto velice protivná.

Jen aby neřekl nic u nás doma, pomyslel si Cinkal a svěřil své obavy Jankovi.

„Ale ne,“ uklidňoval ho vůdce, „ten už na to nebude myslet. Jenom dávej pozor, chovej se jaksepatří a nešahej si do kapes. Kdyby věděl, že tam toho máš ještě tolik…“

Jakmile se o přestávce sešli všichni na dvoře, vrátili dočasní držitelé knoflíků pokladníkovi všechny rozptýlené položky pokladu, které posbírali. Nikdo mu nevyčetl jeho neopatrnost, protože každý dobře cítil, jak těžkou odpovědnost na sebe vzal a co všechno mu ještě v budoucnu může způsobit tento úřad, který už mu vynesl hodinu karceru, nepočítaje ani výprask, který ještě může slíznout doma.

Cítil to i on sám a postěžoval si.

„Ne, fakt, na toho pokladníka si budete muset najít někoho jinýho. Je to děsně otravný a nebezpečný: včera už jsem se nemoh bít a dneska jsem to vyžral ve škole!“

„Já jsem taky po škole!“ utěšoval ho Janek.

„Jo, ale včera večer jsi bouloval Velraňáky a házel šutry a mlátil kolem sebe klackem, jo, nebo ne?“

„Nic si z toho nedělej, no, večer tě občas někdo zastoupí, aby ses taky moh bít.“

„Nejradši bych ty knoflíky někam schoval, abych je večer nemusel nosit domů.“

„Kdyby tě někdo viděl, například kmotr Gugu skrz prkna ve svý stodole, tak by nám je moh sebrat a říct to starýmu, a tak bysme byli v rejži.“

„Ale ne, nemůže se ti nic stát, Cinkale,“ volali sborově ostatní, aby ho utěšili, uklidnili a přesvědčili, že si má ponechat tento válečný kapitál, který byl zároveň zdrojem potíží i důvěry, neštěstí i pýchy.

Poslední vyučovací hodina byla truchlivá a přestávka skončila v nečinnosti a relativní tichosti, rušené jen tajemnými rozhovory a šeptem vedenými poradami, které probouzely učitelovu zvědavost. Byl to ztracený den, protože vyhlídka na oba karcery zdusila jejich mladistvé nadšení a uhasila jejich žízeň po činnosti.

„Co bysme tak dneska večer mohli dělat?“ dumali ti, co bydleli ve vsi, když opuštění Bouřkové a Gambetta odešli ke svým rodným krbům, jeden na Vršek a druzí dva do Olšiny.

Hejl navrhl partii kuliček, protože hrát na přetahovanou, tento chabý náznak jakéhosi válčeni, jim po bitkách na Hůrce připadalo příliš fádní.

Šli tedy na náves a začali hrát na „čtverec“ s vkladem jedné kuličky, „doopravdicky, a ne jenom tak“, zatímco poškoláci trávili svou vnucenou přesčasovou hodinu opisováním jistého článku z Blanchetových Dějin Francie, který začínal takto: „Mirabeau měl při narození jednu nohu vykloubenou a jazyk přirostlý; naproti tomu měl v ústech dvě úplně vyrostlé stoličky, které byly předzvěstí jeho síly…“ atd., což jim bylo z té duše lhostejné.

Zatímco statečně opisovali, upoutávaly jejich bloudící pozornost výkřiky hráčů, které vnikaly do třídy otevřenými okny: „Všecko!“ – „Nic!“ – „Já jsem to řek dřív!“ – „Nelži!“

„Vedle!“

„Miř na Hejla!“ – „Bác a je to v suchu! Kolik máš kuliček?“

„Tři!“

„To není pravda, máš jich aspoň o dvě víc, koukej je vysolit, ty zloději!“

„Vrať jednu do čtverce, kamaráde, když chceš hrát!“

„Mně je to fuk, já to nakonec stejně vyčistím všecko!“

Je to přece jenom prima, taková partie kuliček, mysleli si Cinkal a Janek, když opisovali potřetí, že Mirabeau měl při narození jednu nohu vykloubenou a jazyk přirostlý…

„Ten Mirabeau ale musel bejt šerednej jako noc!“ poznamenal Janek. „Kdy už tý hodiny bude konec!“

…

„Neviděli jste mýho brášku?“ přitočila se Marie k hráčům kuliček, kteří se vášnivě přeli o jakýsi sporný bod.

Její otázka je okamžitě uklidnila; malé zájmy, vzbuzené hrou, ustupovaly před čímkoliv, co se týkalo velkého díla.

„Já jsem totiž udělala ten pytlík,“ dodala Marie.

„Jú! Ukaž!“

A Marie ukázala válečníkům, celým užaslým a vyjeveným ze samého obdivu, stahovací pytlík z nového grizetu, pytlík pevný, pečlivě ušitý, se dvěma novými šňůrami, kterými se dal u vrchu stáhnout tak těsně, že nemohlo nic vypadnout.

„To je safraportsky dobrej pytlík!“ usoudil Hejl, vyjádřiv takto nejvyšší stupeň obdivu, a jeho oči zářily vděkem. „A máme to v suchu!“

„Přijdou už brzo?“ ptala se dívenka, když ji zpravili o situaci jejího bratra a jejího přítele.

„Za deset minut, za slabou čtvrthodinku,“ odpověděl Souška, který se podíval na kostelní věž. „Chceš na ně počkat?“

„Ne,“ odmítla Marie. „Já se bojím, aby mě s váma neviděli a neřekli mámě, že jsem klukanda; já teď půjdu a vy řekněte bráchovi, aby přišel hnedka ze školy domů.“

„Jo, jo, my mu to řekneme, neboj!“

„Já budu přede dveřma,“ řekla a rozběhla se k domovu.

Přerušená partie skomíravě pokračovala, čekalo se na poškoláky.

A za deset minut se Janek s Cinkalem, naprosto znechucení mladým Mirabeauem s vykloubenou nohou, dostavili ke hráčům, kteří už dohráli a právě si rozdělovali kuličky.

Jakmile Cinkal uslyšel vzkaz, neváhal ani vteřinu.

„Já letím,“ vykřikl, „poněvadž ty zatracený knoflíky mě pálí na zadku. A krom toho mám pořád strach, že je poztrácím.“

„Když budeš moct, tak ještě přijď, až budou v tom pytlíku, jo?“ naléhal Hejl.

Cinkal to slíbil a odpelášil za sestrou.

Přišel právě ve chvíli, kdy jeho otec, práskaje bičem, vyháněl dobytek ze stáje k napajedlu.

„To nemáš nic na práci, co?“ zeptal se ho, když viděl, jak si sedá vedle Marie, která ostentativně spravovala punčochu.

„Já na zítřek všecko umím,“ odpověděl Cinkal.

„Vida, vida, vida!“

A po tomto dvojsmyslném zvolání je otec nechal být a běžel na grošáka, který si prudce třel krk o Pampánovu ohradu.

„Uhni, ty hajtro!“ zařval a rukovětí bičiště ho klepl přes vlhké nozdry.

Jakmile zmizel za prvním domem, vytáhla Marie konečně ten slavný pytlík a Cinkal vyprázdnil kapsy a celý poklad rozložil na sestřinu zástěru.

Nato ho začali metodicky ukládat do útrob pytlíku: napřed knof­líky, pak přezky a spony a balíček jehel, pečlivě zapíchaných do kousku látky, a nakonec tkaničky, gumu, šňůrky a provázek.

Zůstalo tam ještě dost místa pro případ, že by nadělali nové zajatce. Bylo to opravdu skvělé!

Cinkal ten plný pytlík svázal, a pozvednuv ho do výšky očí jako opilec svou sklenku, potěžkával poklad. V té radosti docela zapomněl na všechny tresty a starosti, které mu už jeho úřad vynesl, když ho „klap, klap, klap klap, klap“ rychle dusajících Souškových dřeváků přimělo, aby sklonil hlavu a podíval se na cestu.

Velice udýchaný a poděšený Souška přiběhl rovnou k nim a pohřebním hlasem vykřikl:

„Pozor na knoflíky! Tvůj táta camrá se starým Simonem. Já se jenom bojím, aby mu ten starej obejda neřek, že tě dneska nechal po škole, a aby ti doma neudělali prohlídku. Koukej je pro ten případ někam stopit, já se zdejchnu: kdyby mě tu viděl, tak by mu možná došlo, že jsem tě varoval.“

A už bylo slyšet, jak Cinkalův otec práská bičem. Souška vklouzl mezi ohrady ovocných sadů a zmizel jako stín, zatímco Marie, která na celém dobrodružství měla stejný zájem jako chlapci, pojala v dané situaci rozhodnutí, stejně rychlé jako energické: vyhrnula si zástěru, zavázala si ji pevně na zádech, takže vepředu vznikla jakási kapsa, a do tohoto úkrytu schovala pytlík s knoflíky lovernské armády a přikryla je svým šitím.

„Jdi domů!“ řekla bratrovi, „dělej, že něco děláš, já zůstanu tady a budu spravovat tu punčochu.“

Pak se rychle zatvářila, jako by se nic nestalo a jako by se zajímala jen o svou práci, a přitom se po očku dívala, jak se tváří otec. Když zachytila pohled, jímž se přesvědčoval, jestli se jeho syn ještě pořád fláká na prahu, bylo jí jasné, že bude bouřka.

Volci a krávy pospíchali a strkali do sebe, aby se co nejrychleji vrátili do stáje a mohli se pokusit cestou kolem žlabů ukrást trochu krmení, které tu bylo založeno pro souseda, ještě než sežerou svůj vlastní díl. Ale zkušený vesničan práskl hrozivě bičem na důkaz, že tyto obvyklé každodenní krádeže nestrpí, pak pověsil každému zvířeti na krk řetěz a v dřevácích černých od hnoje a močůvky otevřel spojovací dveře do kuchyně, kde našel svého syna, jak se s nezvyklou pozorností a až příliš poctivě připravuje na zítřejší hodinu aritmetiky.

Byl právě u definice odčítání. Brumlal:

„Odčítání je úkon, jehož cílem je…“

„Co to teďka děláš?“ pravil otec.

„Učím se na zejtra aritmetiku.“

„Před chvilkou jsi říkal, že všecko umíš.“

„Na tohle jsem zapomněl.“

„O čem je to?“

„O odčítání.“

„Odčítání! Ale! Mně se tak všecko zdá, že odčítání už umíš, ty ne­zdaro!“

A pak prudce dodal:

„Pojď ke mně!“

Cinkal poslechl s co možná nejpřekvapenějším a nejnevinnějším výrazem.

„Ukaž mi kapsy!“ nařídil otec.

„Ale já jsem nic neudělal, já jsem nic nevzal!“ namítl Cinkal.

„Povídám, abys mi ukázal, co máš v kapsách, sakra! A hoď sebou!“

„Já tam fakt nic nemám!“

A Cinkal, jako podle pomluvená oběť, ponořil ušlechtile ruku do pravé kapsy, odkud vytáhl kus špinavého hadru, který mu sloužil jako kapesník, zubatý nůž s nefungujícím perem, kus šňůrky, kuličku a kousek uhlí, kterým se maloval čtverec, když se hrály kuličky někde na podlaze.

„To je všecko?“ ptal se otec.

Cinkal obrátil od špíny černou kapsu naruby, aby ukázal, že tam nic nezůstalo.

„Ukaž druhou!“

Začala stejná operace: Cinkal povytahoval postupně napůl ohryzaný kus sladkého dřeva, kůrku chleba, jablečný ohryzek, pecku ze švestky, ořechovou skořápku a kulatý oblázek (dobrý do praku).

„A co ty tvoje knoflíky?“ vybafl otec.

V tom okamžiku vešla Cinkalova matka. Když uslyšela, že je řeč o knoflících, probudily se v ní spořivé pudy dobré hospodyně.

„Knoflíky?“ užasl Cinkal. „Já žádný nemám!“

„Nemáš?!“

„Ne! Já žádný knoflíky nemám. A jaký knoflíky?“

„A co ty knoflíky, cos měl dneska odpoledne?“

„Dneska odpoledne?“ opakoval Cinkal s neurčitým výrazem, jako by se snažil rozpomenout.

„Netvař se tak blbě, sakra!“ zařval otec. „Nebo ti dám facku, ty usmrkanče nevycválaná! Dneska odpoledne jsi knoflíky měl, protožes jich ve třídě ztratil celou hrst; pan učitel mně říkal, žes jich měl plný kapsy! Co jsi s nima udělal? Kdes je vzal?“

„Já jsem žádný knoflíky neměl! Já ne, to Janek – on mi je chtěl prodat za jeden obrázek.“

„Panenko skákavá!“ zaječela matka. „Tak proto já nikdy nemám nic v košíčku na šití a v zásuvkách od šicího stroje; on mi na ně chodí ten nezdoba; tady není jaktěživa nic k nalezení, tady by ses moh ukupovat; všecko marný, ta verbež by toho stačila ukrást tolik, co by farář stačil požehnat! A když neberou z toho, co je tady, tak roztrhají všecko, co mají na sobě, každou chvíli rozbijou dřeváky nebo ztratí čepici nebo někde zasejou kapesník nebo aspoň přetrhnou tkaničku od boty! Ježíšmarjájozef, co z těch lunýřů jenom bude?

A co s těma knoflíkama můžou dělat?“

„Ty holomku nemytá! Já tě naučím pořádku a šetrnosti! A když není žádný domlouvání nic platný, tak ti to do tý hlavy nakopám zezadu, uvidíš!“ hulákal otec Cinkal.

Uvedl také ihned slova v činy: uchopil svého potomka za ruku, otočil si ho a dřevákem černým od močůvky mu na spodní část zad uštědřil několik kopanců, které ho – jak věřil – na nějaký čas vyléčí z podivné chtivosti i ze zlozvyku krást knoflíky z matčina košíčku na šití.

Podle zásad, které v minulých dnech vyjádřil Janek, začal Cinkal řvát a ječet ze všech sil, ještě než se ho otec dotkl, a vřískal ještě hlasitěji a úděsněji, když se dřevěné podrážky dostaly do styku s jeho zadní částí. Křičel dokonce tak hlasitě, že dojatá a zděšená Marie přiběhla se slzami v očích, a že dokonce překvapená matka prosila muže, aby ho tak netloukl, v dobré víře, že její syn trpí jako mučedník anebo skoro tak.

„Vždyť jsem se toho rošťáka skoro ani nedotkl,“ řekl otec. „Já ho příště naučím řvát pro nic za nic!

Běda ti, jestli tě ještě jednou přistihnu, jak se hrabeš v máminejch zásuvkách!“ dodal. „Anebo ti zas najdu po kapsách nějaký knoflíky!“

</section>
