---
title: 6 Čest a Cinkalovy kalhoty
contentType: prose
---

<section>

> Bůh a tvá dáma!

— HESLO DÁVNÝCH RYTÍŘŮ

</section>

<section>

Toho večera se strhla na Hůrce nová bitva. Poklad plný knoflíků všech druhů a velikostí, různých přezek, rozličných tkanic a rozmanitých špendlíků a obsahující i jeden pár nádherných šlí (a to, panečku, Prckových!) naplňoval všechny důvěrou, vydražďoval jejich energii a probouzel jejich odvahu.

Byl to den soukromé iniciativy, dá-li se to tak říct; den boje muže proti muži, což je určitě nebezpečnější než všeobecná řež.

Oba tábory, přibližně stejně silné, zahájily bitvu kolektivním soubojem na oblázky, a když došlo střelivo, přiblížily se k sobě krok za krokem, skok za skokem a chytily se do křížku.

Hejl tepal Melhubu, Janek mydlil Prcka, ostatní byli zaměstnáni s bojovníky méně důležitými, ale Cinkal si náhodou ležel ve vlasech s Tattim, velkým trumberou, který byl tak hloupý, že „kdyby pitomost kvetla, byl by samý poupě“, ale který ho svými dlouhými chapadly paralyzoval a dusil.

Marně mu Cinkal bušil pěstmi do břicha a podrážel mu nohy tak, že by to povalilo slona (malého!), marně mu hlavou vrážel do brady a dřeváky do kotníků, Tatti – trpělivý jako dobrý bulík – ho svíral v pase jako jelito a lámal ho a mával s ním tak, že nakonec bumbác! upadli oba, Tatti navrch a Cinkal dospod. Bojiště bylo pokryto skupinkami, které tu porůznu zápolily.

Ti vítězící, ti navrch, hrozivě chrochtali, zatímco ti podléhající – mezi nimiž byl i Cinkal – z hrdosti mlčeli a tloukli kolem sebe jako pominutí, co měli síly, jen aby nabyli převahy.

Zajmout někoho v jednom či druhém táboře se zdálo těžké, ne-li nemožné.

Ti, co se udrželi na nohou, boxovali jako praví zápasníci, uhýbajíce napravo a chráníce se nalevo; a ti, co byli na zemi, byli rádi, že hlouběji už upadnout nemohou. Každý měl zkrátka dost vlastních starostí.

Cinkal a Tatti byli z nejzaměstnanějších. Zaklíněni do sebe na zemi kousali se a boulovali, převalovali se jeden přes druhého a po větším či menším úsilí se ocital nahoře tu ten, tu onen. Ale Cinkal ani Loverňáci, a dokonce ani sami příliš zaneprázdnění Velraňáci nepozorovali, že ten pitomý Tatti (který možná ani nebyl tak hloupý, jak se mělo za to) se stále snažil povalit Cinkala nebo se sám odkutálet směrem k okraji lesa, a tak se čím dál tím víc izoloval od ostatních zápasících skupin na bojišti.

A tak se stalo, co se stát muselo, a duo Tatti – Cinkal se záhy octlo na pár kroků od velranského tábora, aniž si toho Lovernští v zápalu boje vůbec všimli.

Z kterési farnosti se ozval hlas zvonu, svolávající k večerní pobožnosti, který okamžitě roztrhl obě armády. A jak se Velraňáci vraceli do svého lesa, stačilo jim prostě sebrat zmítajícího se Cinkala, kterého jeho houževnatý protivník přidržoval na zemi.

Loverňáci to vůbec nepozorovali, a teprve když se shromáždili v Hájku a očima se vzájemně přepočítávali, museli volky nevolky uznat, že Cinkal při apelu chybí.

Začiřikali, aby ho přivolali. Nic se neozvalo.

Začali tedy křičet a volat Cinkalovo jméno a k jejich uším dolehl posměšný chechot.

Cinkal byl v bryndě.

„Gambetto,“ velel Janek, „utíkej rychle do vsi říct Marii, aby hned přišla, že její bráška je zajatej; ty, Boubelo, maž do boudy, rozdělej skřínku s pokladem a připrav všecko, co se bude potřebovat, abysme spravili pokladníka; najdi knoflíky a navleč do jehel nitě, abysme neztráceli čas.“

„Ti dacani! Ale jak to jenom udělali? Viděl někdo něco? Vždyť to skoro ani není možný!“

Nikdo nemohl na vůdcovy otázky odpovědět z toho prostého důvodu, že nikdo nic nepozoroval.

„Musíme počkat, až ho pustí.“

Ale Cinkal, spoutaný a opatřený roubíkem za mlázím na kraji lesa, se nevrátil tak záhy.

Konečně se přece jen objevil, doprovázen křikem, posměchem a hvízdáním oblázků. Svršky si nesl přes ruku a byl ve stejném úboru jako Janek a Prcek po svých popravách, to jest s holou nebo skoro holou panímandou, protože jeho příliš krátká košile velice nedostatečně zakrývala to, co se před lidskými zraky obyčejně zahaluje.

„Podívejte,“ řek Hejl neuváženě, „on na ně taky vystrčil zadnici, to je ohromný!“

„Jak to, že ho to nechali udělat a nezajali ho znova?“ namítal Souška, který tušil nějakou zradu. „V tom je nějaká levota! My jsme jim přece ukázali, jak se to dělá.“

Janek zaskřípal zuby, pokrčil nosem a zastříhal ušima, což bylo projevem hněvivých rozpaků.

„Jo, v tom určitě ještě něco vězí,“ odpověděl Souškovi.

Cinkal se blížil škytaje, polykaje sliny a posmrkuje v úporném úsilí, aby se nerozplakal. To nebyl návrat bujarého junáka, který svým nepřátelům vyvedl pořádný kousek!

Došel tak rychle, jak mu to jen dovolily boty bez tkaniček. Všichni ho účastně obklopili.

„Ublížili ti? Kdo tě bil? Tak řekni kdo, sakra, my si je příště podáme! Byl to zase ten špindíra Třasořitka, ten hnusnej poseroutka, ten je stejně zbabělej jako zlej!“

„Moje kalhoty! Moje kalhoty! Bů! Bůů! Moje kalhoty!“ naříkal Cinkal, kterému se tím záchvatem vzlykotu a brekotu trochu ulevilo.

„Co? Cože? Tak ti ty kaťata zašijem, to je toho! Gambetta šel pro tvou sestru a Boubela navlíká do jehly.“

„Bůůůů! Moje gatě! Moje gatě!“

„Tak ty gatě ukaž!“

„Bůů! Já je nemám! Ti zloději mně sebrali gatě!“

„…?“

„Jo, Prcek řek: ‚Jo, tak tys mi tuhle sebral gatě, ty raubíři! Tak teďka mi to zaplatíš i s úrokama. Oko za oko, ty a ti vaši morožrouti jste si vzali moje a já si zkonfiskuju tydle. Uděláme si z nich prapor.‘

A tak mi je vzali a pak mi uřezali všecky knoflíky a pak mě nakopali do zadnice. Jak já se jenom vrátím domů?“

„A do pr…, herdekfilek! To je sakra blbá historie!“ zvolal Janek.

„Nemáš doma nějaký jiný gatě?“ ptal se Hejl. „Musíme poslat někoho za Gambettou a říct Marii, aby ti z domu přinesla jiný.“

„Jo, ale to by bylo hned vidět, že to nejsou ty, co jsem si vzal ráno: já jsem si zrovna dneska vzal čistý a máma mi řekla, že když budou dneska večer špinavý, tak uvidím, zač je toho loket. Co já jenom řeknu?“

Hejl naznačil vyhýbavým a otráveným gestem, že o otcovských výprascích a mateřských jeremiádách ví svoje.

„A co je čest, sakra!“ zařval Janek. „Vy chcete, aby se vykládalo, že Loverňáci si nechali ukrást Cinkalovy gatě zrovna jako ten podělanej Prcek od Brodu? To byste chtěli, jo? A zrovna ne, sakra! Ne! To nikdy! Nebo jsme jenom hejno mamlasů, co tak akorát můžou posluhovat při mši a srovnávat dřevo za pecí.“

Ostatní hleděli na Janka tázavě a on odpověděl:

„Musíme si ty Cinkalovy gatě vzít nazpátek, za každou cenu, i kdyby to bylo jenom kvůli naší cti, nebo už nechci bejt vůdce ani nechci dál válčit.“

„Ale jak?“

Cinkal s holýma nohama drkotal zuby a plakal v kruhu svých přátel.

„Takhle!“ pokračoval Janek, který vzal rozum do hrsti a už sestavil plán. „Cinkal půjde do boudy za Boubelou a tam bude čekat na Marii. My zatím vememe klacky a šavle a poběžíme hezky rychle přes dolní pole a kolem lesa a budeme na ně čekat u jejich příkopu.“

„A co požehnání?“ zmínil se někdo.

„Na požehnání se vybodneme!“ odvětil vůdce. „Velraňáci určitě půjdou do svý boudy, protože oni taky nějakou mají, určitě mají. My máme zatím dost času doběhnout k tomu příkopu, co jde dolů, a tam se schováme mezi klestím od posledního kácení. Oni už tou dobou nebudou mít klacky a nebudou nic tušit: a my se na ně na můj povel zčistajasna vrhneme a ty gatě jim vememe. Mydlete to hlava nehlava, a kdyby měli nějaký roupy, tak jim rozbijeme držky.

Je to jasný a jde se!“

„Ale co když ty gatě schovali v tý svý boudě?“

„To se uvidí pak, teď není čas na řečičky a stejně by byla zachráněná aspoň čest!“

Na nepřátelském kraji lesa se nic nehýbalo a všichni bojeschopní válečníci lovernské armády se tedy na generálovu pobídku vyřítili jako uragán po svahu Hůrky, přeskakujíce hromádky kamení a křoviska, prodírajíce se živými ploty, přenášejíce se přes prohlubně, mrštní jako zajíci a divocí a zuřiví jako kanci.

Běželi podle lesní ohrady, pádili stále v tichosti a co možná nejvíc přikrčeni, až dorazili k příkopu, který odděloval revíry obou vesnic. Jeden za druhým proběhli rychle a tiše příkopem nahoru a na povel vůdcův, který je pustil před sebe a zůstal poslední, se ve skupinkách nebo jednotlivě poschovávali v hustých křovinách, které bujely mezi semenáčky na velranské straně.

Byl nejvyšší čas.

Z hloubi mlází k nim stoupal křik, smích a dupot: ještě chvíli a už bylo možno rozeznat jednotlivé hlasy.

„Ale že jsem ho krásně načapal, co,“ halekal Tatti, „ten se nezmohl ani na todle. A copak si teďka asi počne bez gatí?“

„Může dělat kotrmelce a nemusí mít strach, že poztrácí to, co má v kapsách!“

„Přivážeme si je na tyč, že jo, Melhubo, už je ta tvá hotová?“

„Počkej moment, já na ní uhlazuju suky, abych si nepoškrábal ruce. Na, tady je!“

„Drž ji pěkně nahoře!“

„Půjdeme jeden za druhým,“ nařídil Prcek, „a budeme zpívat naši hymnu. Až nás uslyší, tak budou mít vzteka.“

A Prcek zanotoval:

<div class="centered">

<div class="verse">

</section>

<section>

_Já křesťan jsem, toť má je pýcha,  
naděje má…_

</section>

<section>

</div>

</div>

Janek a Hejl, oba schovaní v jedné křovině kousek pod příkopem, neviděli sice skoro nic, ale neuniklo jim ani slovo.

Všichni jejich vojáci, svírajíce pevně své obušky, byli němí jako ty pařezy, na kterých dřepěli. Generál zatínal zuby, díval se a poslouchal. Když se hlasy Velraňáků připojily ke hlasu jejich vůdce:

<div class="centered">

<div class="verse">

</section>

<section>

_Já křesťan jsem, toť má je pýcha…,_

</section>

<section>

</div>

</div>

</section>

<section>

procedil mezi zuby tuto hrozbu:

„Počkejte chvilku, sakra, já vám tu vaši pejchu ukážu!“

Mezitím přitáhla vítězná tlupa blíž. V čele šel Melhuba s dlouhou tyčí, na které vlály jako zástava Cinkalovy kalhoty.

Když byli skoro všichni seřazení v příkopu a začali v pomalém rytmu hymny scházet dolů, zařval Janek strašlivě jako býk, kterého porážejí. Vymrštil se jako přespříliš stažené pero a vyřítil se ze svého křoví, zatímco se všichni ostatní vojáci, strženi jeho zápalem a křikem, vrhali jako katapulty na hradbu odzbrojených Velraňáků.

Panečku, šlo to jako po másle. Živá lavina Lovernských se svištícími klacky v ruce se s řevem přivalila na vyděšenou frontu Velra­n­ských. Všichni byli rázem povaleni na zem a zasypáni strašlivou bastonádou, zatímco vůdce, zpracovávaje svými podpatky postrašeného Melhubu, vyrval mu s děsivým spíláním jedním hmatem kalhoty svého přítele Cinkala.

Jakmile měl v ruce tento se ctí znovudobytý svršek, dal bez váhání povel k ústupu, který byl bleskurychle proveden týmž příkopem, který nepřátelé před chvílí opustili.

A zatímco se ještě jednou seřezaní Velraňáci žalostně sbírali ze země, zněl tichým mlázím posměšný smích a šťavnaté nadávky Janka a jeho armády, kteří se s dobytými kalhotami cvalem vraceli do svého tábora.

Brzo dorazili do boudy, kde Gambetta, Boubela a Cinkal (ve velké úzkosti o osud svých kalhot) seděli kolem Marie, která čilými prstíky přišívala na svršky svého bratra poslední nezbytné části příslušenství, kterého byly tak surově zbaveny.

Oběť, z ostychu před svou sestrou přioděná halenou spuštěnou jako sukně, přijala své kalhoty se slzami radosti.

Byl by málem Janka políbil, ale aby se svému příteli více zavděčil, prohlásil, že tímto úkolem pověřuje svou sestru a spokojil se tím, že ho hlasem, který se ještě chvěl dojetím, prohlásil za opravdového bratra a víc než to.

Všichni to pochopili a diskrétně zatleskali.

Marie Cinkalová brzo přišila na bratrovy kalhoty chybějící knof­líky a pak ji z opatrnosti poslali samotnou trochu napřed.

A tak se toho večera lovernská armáda po přestálých úzkostech vracela do vsi hrdě, za mužných tónů hudby Melhubovy

<div class="centered">

<div class="verse">

</section>

<section>

_Vítězství vede nás…_

</section>

<section>

</div>

</div>

</section>

<section>

a šťastna, že si vydobyla zpátky čest a Cinkalovy kalhoty.

</section>
