---
title: 7 Nové bitvy
contentType: prose
---

<section>

> Panurgos náhle zdvihl do vzduchu pravou ruku, potom  
> vložil její palec do chřípě na téže straně, maje čtyři prsty  
> nataženy a sevřeny za sebou v jedné čáře, rovnoběžně  
> se špičkou nosu, zavřev úplně levé oko a pošilhávaje  
> pravým okem, s hlubokým stažením obočí i víčka…

— RABELAIS (kniha II, kap. XIX)

</section>

<section>

Janek přišel v pondělí ráno v osm hodin do školy v pozáplatovaných kalhotách a v haleně se dvěma různobarevnými rukávy, což mu propůjčovalo vzhled poněkud karnevalový.

Když odcházel, upozornila ho přísně matka, aby své šaty obzvlášť opatroval a že jestli na nich večer objeví sebemenší skvrnu od bláta nebo dírku, uvidí znovu, zač je toho loket. Halena mu byla také poněkud těsná v průramkách a omezovala ho trochu v pohybu, ale netrvalo to dlouho.

Jakmile dorazil na dvůr Cinkal, vyřídil mu důvěrně novou přísahu věčné lásky od sestry i nabídku o něco přízemnější, ale neméně důležitou, že mu totiž v případě potřeby vyspraví všecky svršky.

To jim zabralo sotva půl minuty a okamžitě se připojili k hlavní skupině, kde výmluvně řečnil Bouřka; vyprávěl už aspoň posedmé, jak by byli včera s bráškou málem padli do pasti Velraňákům, kteří se tentokrát nehodlali omezit na nadávky a házení kamení jako poprvé, ale chtěli se opravdu zmocnit jejich vzácných osob a obětovat je své nenasytné pomstychtivosti.

Naštěstí nebyli Bouřka s Buřinkou daleko od domova; zapískali na Turka, velkou rodinnou dogu, která ten den právě nebyla uvázaná (ještě štěstí!), a příchod obrovského hafana, kterého okamžitě poštvali na své nepřátele, jeho vrčení, jeho náběhy ke skoku a jeho tesáky, které probleskovaly z rudé tlamy, zahnaly bandu Velraňáků na opatrný útěk.

A potom, vykládal Bouřka, poprosili Narcise, aby psa odvázal každý den kolem půl šesté a poslal jim ho naproti, aby je mohl v pří­padě nějakého maléru ochraňovat při návratu domů.

„Ta holota!“ cedil mezi zuby Janek. „Ta holota! Ale to nám zaplatí, jen počkejte! A zatraceně draho!“

Byl krásný podzimní den: nízké mraky, které chránily zemi před mrazíkem, se s ranním rozbřeskem rozplynuly a bylo vlaho. Mlha nad potokem, tekoucím z Olšiny, jako by roztávala v prvních slunečních paprscích a docela vzadu, za křovinami Hůrky, se na okraji nepřátelského lesa v slunci ježily žloutnoucí a místy už opadané stromy a stromky.

Opravdu krásný den na bitvu.

„Jen počkejte dneska večer!“ prohlásil s úsměvem na rtech Janek. Závan radosti proběhl lovernskou armádou. Vrabci a pěnkavy pípali na hromadách chrastí a na švestkách v zahradách. A oni zpívali jako ti ptáci, slunce je rozveselovalo, dodávalo jim sebedůvěry, v jeho záři byli bezstarostní a šťastni. Jejich předvčerejší trápení a generálův výprask byly už daleko a až do začátku vyučování si hráli na přeskakovanou.

Když starý Simon zahvízdal, přešla je radost, jako když utne, na čelech se objevily starostlivé vrásky, na rtech výraz hořkosti a v očích stín lítosti. Ach ten život…!

„Umíš na dnešek, Janku?“ ptal se důvěrně Souška.

„No – jo… ale moc ne! Koukej mi napovídat, když to půjde, jo? Abych tady nezůstal po škole jako v sobotu. Ten metrickej systém jsem se naučil dobře, všecky závaží umím nazpaměť, litinový, mosazný, i ty plíšky, ale nevím, co se musí, aby člověk moh bejt voličem. A poněvadž můj táta mluvil se starým Simonem, tak budu na jedno nebo na druhý určitě vyvolanej. Jenom aby mě tasil na ten metrickej systém.“

Jankovo přání bylo vyslyšeno, ale náhoda, která přála jemu, byla naopak málem osudná jeho drahému Hejlovi, a bez stejně obratného jako diskrétního zásahu Souškova, který hrál rty i rukama jako nejpatetičtější pantomim, bylo by všecko marné a Hejl by býval večer zůstal po škole.

Ubohý chlapec, který – jak si vzpomínáme – už málem shořel pár dní předtím na „občana“, nevěděl stále ještě naprosto nic o podmínkách nutných k tomu, aby člověk mohl volit.

Díky Souškovi, který mával pravicí se čtyřmi prsty vztyčenými a palcem schovaným, pochopil nicméně, že tyto podmínky jsou čtyři.

Bylo daleko těžší je určit.

Předstíraje okamžitou a dílčí ztrátu paměti, vraštil čelo, nervózně si pohrával prsty a tvářil se, že hluboce přemýšlí, přičemž nespouštěl oči ze svého spasitele Soušky, který si lámal hlavu za něho.

Výrazným pohledem ukázal svému kamarádovi na Vidal-La­­b­lachovu mapu Francie visící na stěně; ale zcela dutý Hejl si toto neurčité gesto vyložil špatně a místo aby řekl, že je třeba být francouzské národnosti, prohlásil k všeobecnému zděšení, že člověk musí umět zeměpis.

Starý Simon se ho otázal, jestli se zbláznil nebo jestli si dělá z lidí šprťouchlata, a Souška, dotčen tím, že byl tak špatně pochopen, pokrčil neznatelně rameny a zakroutil hlavou.

Hejl se vzpamatoval. Náhle mu svitlo a on řekl:

„Člověk musí bejt ze země.“

„Z jaké země?“ dorážel učitel rozhněvaný odpovědí tak nepřesnou, „z Pruska, nebo Číny?“

„Z Francie,“ odvětil dotazovaný. „Člověk musí bejt Francouz.“

„No proto, tak to bychom měli. A dál?“

„Dál?“ a Hejlovy oči vyzývaly Soušku.

Ten vytáhl z kapsy nůž, otevřel ho, dělal, že podřezává svého souseda Boubelu a že ho olupuje, a pak zakroutil hlavou zprava doleva a zleva doprava.

Hejl pochopil, že člověk nesmí být vrah ani zloděj; což také bez odkladu prohlásil, a ostatní – prostřednictvím k tomu zplnomocněného hlasu Souškova, k němuž se svým pokřikem připojili – zevšeobecnili tuto odpověď v tom smyslu, že je třeba požívat občanských práv.

Nešlo to, safra, ani tak špatně a Hejlovi se ulevilo. Třetí podmínku znázornil Souška velice výrazně: zvedl ruku k bradě a pohladil si neexistující vous, nakroutil si neviditelné a dlouhé kníry, pak si sáhl i jinam, aby naznačil přítomnost ochlupení i na tomto diskrétním místě, a pak – jako Panurge domlouvající se znameními s Angličany – zvedl zároveň a dvakrát za sebou obě ruce s rozevřenými prsty a pak ještě palec pravice, což zřejmě znamenalo jednadvacet. A Hejl vítězně vysypal třetí podmínku.

„Mít jedenadvacet let.“

„A teď čtvrtou!“ řekl starý Simon jako principál u posvícenské střelnice.

Hejlovy oči se upřely na Soušku, pak na strop, pak na tabuli a potom znovu na Soušku: svraštil obočí, jako by jeho bezmocná vůle brázdila vody jeho paměti.

Souška měl v ruce sešit a ukazováčkem psal na obálku neviditelná písmena.

Co to mohlo znamenat? Ne, tohle Hejlovi nic neříkalo; nápověda tedy pokrčil nos, otevřel pusu a přes zaťaté zuby přecedil něco, z čeho ke ztroskotanci pronikla jedna slabika:

„Znam!“

Nechápal o nic líp než předtím. Natahoval krk čím dál tím víc k Souškovi, a to tak nápadně, že starý Simon, podrážděn blbým výrazem zkoušeného, který zarytě civěl na jeden bod ve třídě, dostal nechutný, podivný a hloupý nápad, že se náhle obrátí.

Bylo to poloviční neštěstí, protože zahlédl Souškovu grimasu a vyložil si ji zcela špatně, domnívaje se, že ten nezdoba se za jeho zády věnuje opičímu pošklebování, které mělo rozesmát jeho kamarády na účet učitele.

A hned jej také okřikl touto mstivou větou:

„Souško, na zítřek mi napíšete ve všech časech a osobách sloveso ‚opičit se‘ a budete dbát na to, abyste v budoucím čase místo tvaru kladného ‚budu se opičit‘ časoval tvar záporný ‚nebudu se opičit‘, rozumíte?“

Ve třídě se dokonce našel jeden vrták, kulhavý Pajda, který se tomu trestu zasmál, a tento hloupý projev měl za následek, že učitel se rozhněval a obořil se prudce na Hejla, který byl ve velkém nebezpečí, že zůstane po škole.

„Tak co je s vámi? Řeknete mi konečně tu čtvrtou podmínku?“

Čtvrtá podmínka z něho ne a ne vylézt! Znal ji jen Souška.

Hop nebo trop, pomyslel si Souška, aspoň jednoho musíme zachránit! A s výrazem plným dobré vůle a nevinnosti, jako by chtěl smazat svůj předchozí přečin, odpověděl místo svého druha tak rychle, aby ho učitel nemohl umlčet.

„Být zapsán na voličském seznamu ve své obci.“

„Kdo se vás na to ptal? Copak zkouším vás?“ zahřměl čím dál tím rozmrzelejší starý Simon a jeho nejlepší žák se zatvářil zkormouceně a hloupě, což bylo v prudkém rozporu s jeho pomstychtivými pocity.

Tak skončila hodina bez dalších závad; ale Cinkal zašeptal Jankovi do ucha:

„Viděls toho zatracenýho křivonožku? Já myslím, že si na něho budeme muset dávat pozor! Není mu co věřit, on určitě žaluje!“

„Myslíš?“ vylekal se Janek. „No tohle!“

„Dokázat mu to nemůžu,“ odpověděl Cinkal, „ale nic bych se tomu nedivil, je to poťouchlík a potměšilec a já takový křiváky nemám rád!“

Pera zaskřípala na papíře, když se psalo datum. Pondělí… 189…

Historický kalendář: začátek války s Pruskem. Bitva u Forbachu!

Psaní úkolu probíhalo v tichosti. Brumlání, zprvu tlumené a poznenáhlu narůstající co do rozsahu i síly, naznačovalo, že žáci dopsali a využívají přestávky mezi dvěma cvičeními k tomu, aby si zopakovali látku na příští hodinu nebo vyměnili své osobní názory na vyhlídky obou bojujících armád.

V metrickém systému zvítězil Janek na celé čáře. Ve váhových měrách je to jako v měrách délkových, jenže mají dokonce o dva násobky víc; žongloval intelektuálně s myriagramy a metrickými centy nejinak než jarmareční atlet s dvacetikilovými činkami: omráčil dokonce i starého Simona, když mu s podrobným popisem odříkal obvyklé váhy od největší až po nejmenší.

„Kdybyste uměl vždycky tak jako dnes,“ prohlásil učitel, „tak byste tu školu příští rok snad přece jenom dodělal se slušným výsledkem.“

Na slušném výsledku však Jankovi nikterak nezáleželo; spoléhat se na diktáty, na početní příklady a na slohová cvičení, nemluvě ani o zeměpisu a dějepisu, ne, tak to tedy ne! Nepohnuly jím ani poklony, ani sliby, a jestli se pousmál, tak jen proto, že se teď cítil jistý: i kdyby trochu zakulhal v dějepisu nebo v gramatice, učitel ho večer pustí dík dobrému dojmu, který udělal ráno.

Když odbily čtyři hodiny, rozběhli se domů pro obvyklý krajíc a zase se sešli u Pepiotova lomu; Hejl, jistý si svým předstihem, vyrazil s Bouřkou a Gambettou hlídat protější les, zatímco se zbytek armády běžel převléct do bojové uniformy.

Hejl doběhl ke svému stromu, vylezl na něj a rozhlédl se kolem. Zatím se nic neobjevovalo; využil toho a utáhl si provázky, kterými byla k vidlici a kůži jeho praku připevněna guma, a roztřídil si oblázky: nejlepší do levé, ostatní do pravé kapsy.

Zatím se Jankovi vojáci i vojevůdce svlékali pod dohledem Bou­belovým, který každému vykázal místo na pěkně seřazených velkých kamenech, na něž se měly položit šaty, aby se nezašpinily.

„Vem si mou píšťalku,“ radil Cinkal Boubelovi, „a vylez si tady na ten dub. Kdybys náhodou viděl velebníčka nebo učitele nebo někoho, koho neznáš, tak dvakrát zapískáš, abysme mohli zdrhnout.“

V téže chvíli se Janek, který už byl v plné polní, plácl do čela a hně­vivě vzkřikl:

„Čert aby to vzal! Jak to, že mi to nenapadlo? Vždyť takhle nemáme žádný kapsy na šutry.“

„Do prkvantic, to je pravda!“ souhlasil Cinkal.

„To jsme ale vrtáci,“ přiznal Souška. „Takhle máme jenom klacky a to je málo.“

A na vteřinu se zamyslel…

„Vememe si kapesníky a kamení dáme do nich. A až už nebude co házet, každej si ho může uvázat kolem zápěstí.“

Přestože kapesníky byly často jen kusy vysloužilé staré košile nebo pozůstatky utěrky, našel se dobrý tucet bojovníků, kteří jimi nebyli vybaveni vůbec z toho prostého důvodu, že rukávy jejich halen je podle jejich názoru výhodně nahrazovaly, a oni byli dost moudří, aby se nezatěžovali tak neužitečným nářadím.

Předvídaje námitky těchto mladých filozofů, rozhodl Janek, že jako brašny na oblázky použijí své nebo sousedovy čepice, a tak bylo všecko vyřešeno k největší spokojenosti celého vojska.

„Jsou všichni hotovi?“ zeptal se pak… „Tak jdem!“

A Janek v čele, za ním Cinkal, pak Souška a potom bez zvláštního pořadí všichni ostatní – s klackem v pravé a s kapesníkem svázaným do uzlíčku a plným kamení v druhé ruce – postupovali pomalu dopředu; jejich hubené i buclaté tvary, trochu roztetelené zimou, rýsovaly se bíle na tmavém pozadí soutěsky. Za pět minut dorazili do Hájku.

Právě v té chvíli zahajoval Hejl válečné akce a strefoval se do Třasořitky, kterému rozhodně chtěl – jak říkal – rozbít hubu.

Byl však nejvyšší čas, aby hlavní voj Lovernských přibyl na místo. Velraňáci, informovaní Hejlovými sokem a soupeřem Melhubou, že je přítomno jen několik nepřátel, a rozpálení ještě vzpomínkou na vítězství z předvčerejška, se chystali slupnout jako malinu těch pár protivníků, které měli před sebou. Ale právě v okamžiku, kdy se hrnuli z lesa, aby se seřadili do útočného šiku, dopadla na ně drtivá záplava střel, která je donutila k ústupu a otupila jejich nadšení.

Melhuba, který předtím slezl dolů, aby se zúčastnil drancování, vyšplhal se znovu na svůj buk, aby se podíval, jestli do Hájku náhodou nedorazily posily; ale viděl jen to, že Hejl slezl ze svého stromu a s nataženým prakem se držel blízko Bouřky a Gambetty. Takže nic nového. Lovernští válečníci, celí zkřehlí a jektající zuby, připlížili se tiše mezi kmeny stromů a pod hustým hložím a teď stáli, ani nemrkali.

„Začnou zase útočit,“ předpovídal polohlasem Janek. „Možná že jsme to zvorali a že jsme tam před chvilkou toho kamení naházeli moc. Jde o to, aby netušili, že tady na ně čekáme. Tak pozor, vemte si šutry, nechte je dojít až docela blízko, pak dám povel ‚pal‘ a vy hned začnete střílet!“

Prcek od Brodu byl uklidněn výsledkem Melhubova průzkumu a domníval se, že když se nepřátelé neukazují a chovají se jako minulou sobotu, znamená to, že jsou stejně jako v sobotu bez vůdce a v podstatné početní menšině. Rozhodl tedy – a bylo to okamžitě schváleno jeho rádci, ještě rozohněnými vzpomínkou na zajetí Jankovo –, že by bylo dobré zmocnit se také Hejla, který právě lezl zpátky na svůj dub.

Určitě nebude mít čas utéct, tentokrát jim neunikne, chytnou ho a slízne to zrovna jako Janek. Jeho oblázky a střely měly už odedávna na svědomí příliš mnoho zraněných ve velranských řadách a bylo opravdu nutné mu dát pořádnou lekci a sebrat mu prak.

Nechali ho pohodlně usadit.

Příprava bitevního plánu pro tyto šarvátky netrvala nikdy dlouho: o vítězství v nich rozhodovaly nejčastěji osobní statečnost a bojový zápal; proto se o chvilku později Velraňáci s klacky prudce roztočenými a s divokým hrdelním „Hurá!“ na rtech bouřlivě vyřítili na nepřátelské území.

V lovernském Hájku bys býval slyšel mouchu letět: pleskal jen Hejlův prak vymršťující střely…

Klečící nebo dřepící naháči, třesoucí se zimou a netroufající si to přiznat, drželi teď všichni v pravé ruce kámen a v levé klacek.

Uprostřed, přímo pod Hejlovým dubem, stál Janek, úplně schovaný za pněm mohutného stromu, vystrkoval jen svou střapatou hlavu s upřeným pohledem v planoucích očích a v levé ruce svíral nervózně svou velitelskou šavli s košem opleteným provázkem z biče.

S chvějícími se rty sledoval pohyby nepřítele, připraven dát povel k útoku.

A najednou se vymrštil jako čertík z krabičky, celé jeho napjaté tělo se na místě vzepjalo a z jeho hrdla zazněl jako v záchvatu šílenství ohnivý povel:

„Pal!“

Šumění střel rozechvělo vzduch.

Salva oblázků vystřelená lovernskou armádou zasáhla velranský voj v samém středu a zarazila ho v rozběhu, zatímco Janek ryčel vztekle a z plných plic:

„Kupředu! Kupředu! Sakra, kupředu!“

A podobni jakémusi pekelnému, fantastickému pluku skřetů, kteří se náhle vynořili ze země, mávajíce oštěpy a šavlemi a řvouce z plných plic, vyřítili se všichni Jankovi vojáci, nazí jako červi, ze svého záhadného doupěte a s nepřemožitelným zápalem se vrhli na velranský oddíl.

Překvapení, zděšení, hrůza a panika se postupně zmocňovaly Prckovy tlupy, která se napřed zastavila ochromena strachem, a pak se doslova bez sebe děsem dala na útěk před nebezpečím, které vzrůstalo každou vteřinou. Ještě rychleji, než sem přišli, dvojnásob dlouhými skoky uháněli teď k ochrannému lesu, aniž se jediný z uprchlíků odvážil jenom ohlédnout.

Janek, stále v čele, mával šavlí; jeho silné nahé paže gestikulovaly, jeho šlachovité nohy ho nesly dvoumetrovými skoky dál a dál a celá jeho armáda, ničím neomezovaná a šťastná, že se může zahřát, pádila za ním a už se špičkami svých kopí a oštěpů skoro dotýkala zadků nepřátel, kteří konečně dobíhali k ochrannému příkopu. Už je mohli i přetáhnout klackem.

Taková maličkost však nemohla zastavit úprk Velranských. Do­razili k zídce, za níž už byly křoviny, na okraji lesa řídké a pak čím dál tím hustší. Ustupující vojáci Prcka od Brodu neztráceli čas tím, že by se snažili uniknout jeden za druhým Velkým příkopem. Dostali se do něho jen první, poslední však neváhali naskákat do houštin a probít se za každou cenu, rukama nohama, k ústupové cestě.

Zjednodušená uniforma naneštěstí nedovolovala Lovernským, aby pokračovali v pronásledování ostružiním a trním, a tak se jen od okraje lesa dívali, jak jejich nepřátelé prchají, zahazují klacky, ztrácejí čepice, posévají cestu oblázky a jak se pohmoždění, zešlehaní, poškrábaní a rozedraní prodírají trním a ostružiním jako štvaní kanci či dodělávající jeleni.

Janek s Cinkalem a Bouřkou vnikli do Velkého příkopu. Janek se zrovna chystal zatnout spár do strachem se chvějícího Třasořitky, kterého už zbil šavlí přes zadek. Vtom však z jejich tábora zaznělo dvojí pronikavé zahvízdání a zarazilo vůdce i jeho vojáky, pronásledující prchajícího nepřítele.

Třasořitkovi se tedy podařilo uniknout jako ostatním a zmizel v mlází, zanechávaje za sebou charakteristickou vonnou stopu, která svědčila o intenzitě jeho strachu.

Co se to stalo?

Janek a jeho bojovníci se obrátili, znepokojeni Boubelovým signálem; přece jenom nestáli o to, aby je v tomto pochybném úboru překvapil některý z laických či církevních, přirozených nebo jiných strážců veřejné morálky z Lovernu či odjinud.

Janek se lítostivě podíval na Třasořitkovu siluetu a vrátil se pří­kopem zpátky na kraj lesa, kde na něho čekali jeho vojáci, a upírajíce oči do dálky, snažili se vypátrat, co zavdalo Boubelovi příčinu k poplašnému signálu.

Hejl, který v okamžiku útoku slezl ze svého stromu a zůstal, jak si vzpomínáme, oblečen, se opatrně proplížil až k ohybu cesty, aby odtamtud propátral okolí.

Netrvalo to dlouho! Koho neviděl… u všech rohatých…

Toho starého ožungra a hrubiána Beduina, který – stejně jako oni zmaten a vylekán tím dvojím zahvízdnutím – poulil své krátkozraké oči na všecky strany, aby zjistil tajemnou příčinu tohoto podivného a poněkud zlověstného signálu.

</section>
