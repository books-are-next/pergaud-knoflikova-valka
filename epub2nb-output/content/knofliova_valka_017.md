---
title: 3 Cinkalovo účetnictví
contentType: prose
---

<section>

> Je pravda, že jsem od svého příjezdu vydala dost  
> velké sumy: jedno ráno osm set franků, další den  
> tisíc franků a ještě další den tři sta tolarů.

— MME DE SÉVIGNÉ v dopisu Mme de Grignan  
(15. června 1680)

Jakmile Cinkal dorazil na školní dvůr, vybral si napřed od všech, kteří měli sešity, po jednom pijáku, aby mohl ihned zhotovit velkou pokladní knihu, do které se bude zapisovat příjem a vydání lovernské armády.

Nato obdržel od poplatníků předvídaných pětatřicet sou, od těch, co platili v naturáliích, převzal sedm knoflíků různých velikostí a tvarů a tři kousky provázku a hluboce se zamyslel.

Celé dopoledne dělal s tužkou v ruce rozpočty, tu něco ubral, tam něco přidal; o přestávce se radil s Jankem, Hejlem a Souškou, zkrátka s těmi hlavními, dotazoval se na kurs knoflíků, na cenu zavíracích špendlíků, na hodnotu gumy, na pevnost různých tkaniček do bot a nakonec se rozhodl, že se obrátí o radu na svou sestru Marii, daleko zběhlejší než oni všichni v tomto druhu obchodů a v tomto nákupním odvětví.

Po celodenních poradách a duševním vypětí, které mu málem několikrát vyneslo trest v podobě časování sloves a karceru, měl počmáráno sedm listů papíru a jakžtakž – s výhradou možných změn – sestavený návrh následujícího rozpočtu, který na druhý den hned po příchodu do školy předložil k přezkoumání a schválení valnému shromáždění všech svých druhů.

</section>

<section>

<div class="centered">

<div class="verse">

_Rozpočet lovernské armády_

</div>

</div>

 

_Knoflíky ke košilím… 1 sou  
Knoflíky k trikům a kazajkám… 4 sou  
Knoflíky ke kalhotám… 4 sou  
Háčky na poklopce… 4 sou  
Cukršpagát na kšandy… 5 sou  
Guma na podvazky… 8 sou  
Tkaničky do bot… 5 sou  
Sponky do haleny… 2 sou_

</section>

<section>

_Celkem… 33 sou_

</section>

<section>

_Zbývá jako záloha pro případ maléru… 2 sou_

</section>

<section>

„A co jehly a nitě, na ty jsi zapomněl, co?“ poznamenal Souška. „To bysme byli v pěkný rejži, kdybych na to nemyslel! S čímpak bysme zašívali díry?“

„To je pravda,“ přiznal Cinkal. „Tak to musíme něco změnit.“

„Já bych byl pro, aby se ty dva sou zálohy nechaly,“ vyjádřil se Janek.

„To jo,“ souhlasil Hejl, „to je dobrej nápad, něco se může ztratit, někdo může mít děravou kapsu, musíme myslet na všechno.“

„No,“ pokračoval Souška, „můžou se ubrat dva sou na knoflíkách k triku, to stejně není vidět! S jedním knoflíkem nahoře, nanejvýš se dvěma, to drží až dost dobře, to člověk nemusí mít pozapínaný odshora až dolů jako kanonýr.“

A Hejl, jehož velký bratr byl v pevnostním dělostřelectvu a který zrovna hltal každé jeho slovo, zanotoval šibalsky a polohlasně tuto písničku, kterou zaslechl jednou, když bratr voják přijel na dovolenou:

</section>

<section>

_Nic tak nezdobí hroudu  
jako kanonýr na velbloudu.  
A nic nedělá takovou melu  
jako pěšák na cestě do bordelu…_

</section>

<section>

Celá banda, horující pro všechno vojenské a nadšená pro každou novotu, se ihned chtěla naučit popěvku, který Hejl musel několikrát za sebou zopakovat – a pak se vrátili k obchodním záležitostem. Při dalším zkoumání rozpočtu došli rovněž k názoru, že čtyři sou za přezky nebo háčky na kalhoty jsou přehnaně mnoho, na každé gatě stačila jedna přezka a mnoho těch menších ani nemělo kalhoty s patkou na stahování; když se tedy položka sníží o dva sou, bude to pořád ještě dost, a vybudou tak celkem čtyři sou, kterých se použije tímto způsobem:

</section>

<section>

_1 sou na bílou nit  
1 sou na černou nit  
2 sou na různé jehly_

</section>

<section>

V této podobě byl rozpočet odhlasován; Cinkal ještě dodal, že si zaznamenává knoflíky a provázky, které mu odevzdali plátci v naturáliích, a že na druhý den bude jeho výkaz v pořádku. Každý se s ním bude moci seznámit a v kteroukoliv dobu denní ověřit stav pokladny i účetnictví.

Doplnil své informace dodatečným oznámením, že mu jeho sestra Marie, armádní markytánka, slíbila, že jim zhotoví – budou-li chtít – malý pytlík na tkaničku jako ty, co se do nich dávají kuličky, aby se tam dal schovávat a shromažďovat válečný poklad. Čeká jenom, až uvidí, kolik toho je, aby ho neudělala ani moc velký, ani moc malý.

Tato šlechetná nabídka byla přijata s potleskem a Marie Cinkalová, o které každý věděl, že je vyvolená generála Janka, byla zvolena čestnou markytánkou lovernské armády. Hejl oznámil, že jeho sestřenice Távka z Pily se připojí co možná nejčastěji k Cinkalově sestře, a i ona dostala svůj podíl potlesku. Pajda nicméně netleskal, a podíval se dokonce na Hejla velice úkosem. Jeho reakce neunikla bdělému Souškovi a pokladníku Cinkalovi, kteří si řekli, že v tom musí vězet nějaká levota.

„Dneska v poledne půjdu se Souškou nakoupit všecky ty krámy ke starý Trikotce,“ oznámil Cinkal.

„Běž radši k Juliánce,“ radil mu Hejl, „lidi říkají, že je u ní větší výběr.“

„Oni jsou ti obchodníci stejně všecko podvodníci a zloději,“ rozsoudil je Janek, který měl kromě všeobecného rozhledu i jistou životní zkušenost, „co kdybys koupil půlku u jedný a půlku u druhý, tak propříště budeme vědět, která míň odírá.“

„Možná že by ale přece jenom bylo lepší kupovat ve velkým,“ prohlásil Boubela, „při tom bysme měli větší výhody.“

„Dělej si koneckonců, co chceš, Cinkale, ty jseš pokladník, zařiď to po svým; stačí, když potom předložíš účty: my ti do toho nemáme co šťourat.“

Tímto nesmlouvavým vyjádřením ukončil Janek diskusi, která by byla mohla trvat donekonečna: byl ostatně nejvyšší čas, protože jejich pletichy probudily zvědavost starého Simona, který se tvářil jakoby nic, ale brouzdal sem a tam a napínal sluch, aby zachytil alespoň nějaký úryvek z jejich rozhovoru.

Vyšel sice naprázdno, ale rozhodl se, že bude pečlivě hlídat Janka, který dával najevo známky zřetelného a mimoškolního intelek­tuálního vzrušení.

Souška, kterému se tak říkalo, protože byl hubený jako lunt, ale naproti tomu hlava otevřená a lepší pozorovatel než všichni ostatní dohromady, vytušil učitelův záměr. Cinkal seděl v lavici vedle Janka, a kdyby byl dopaden Janek, mohl být kompromitován i Cinkal a uveden do nesnází, kdyby měl vysvětlit přítomnost tak velkého obnosu ve své kapse. Proto ho Souška upozornil, aby si během vyučování dával na „starého“ pozor, protože má zřejmě nějaké nekalé záměry.

V jedenáct hodin odebrali se Cinkal a Souška ke staré Juliánce, pozdravili zdvořile, řekli si o košilové knoflíky za jeden sou a otázali se na cenu gumy.

Místo co by jim obchodnice poskytla požadovanou informaci, podívala se na ně zvědavě a odpověděla Cinkalovi touto slaďounkou a úskočnou otázkou:

„To je pro vaši maminku?“

„Ne, prosím,“ zasáhl nedůvěřivý Souška. „To je pro jeho sestru.“ A když jim Juliánka, stále s úsměvem, konečně cenu řekla, šťouchl nenápadně loktem do svého souseda a procedil přes zuby: „Pojďme pryč!“

Jakmile vypadli ven, vysvětlil mu Souška svůj popud:

„Neviděls tu starou klepnu! Jak chtěla vědět proč a nač a jak a kam a kdy a bůhví co ještě!

Když budeme chtít, aby celá vesnice co nevidět věděla, že máme válečnej poklad, stačí nakupovat u ní. Vidíš, nesmíme to všecko koupit najednou, protože by to mohlo vypadat podezřele; bude lepší koupit jeden den jedno a druhej den něco jinýho a tak dál, a k týhle zatracený koze už ani nepáchnout!“

„Víš, ono bude vůbec nejlepší poslat ke starý Trikotce mou ségru Marii,“ odpověděl Cinkal. „To bude vypadat, jako že si ji pro to posílá máma, a ona v těchhle věcech taky umí chodit líp než my; buď klidnej, že pro nás získá dobrou míru provázku a aspoň dva nebo tři knoflíky navíc.“

„To máš pravdu,“ souhlasil Souška.

A protože právě potkali Hejla, který s prakem v ruce mířil na vrabce vyzobávající hnojiště kmotra Guguho, ukázali mu bílé skleněné košilové knoflíky, našité na modrém kartónu – bylo jich padesát – a hlásili mu, že to je všechno, nač se jejich dosavadní nákupy omezily. Pak mu vysvětlili důvody své opatrné zdrženlivosti a ujistili ho, že do jedné bude nicméně všechno nakoupeno.

A skutečně: když šel Janek po obědě o půl jedné do školy, s rukama v kapse a pohvízdávaje si Hejlův popěvek, který byl u nich právě velice v oblibě, uviděl svou přítelkyni, která se s velice starostlivým výrazem po zkratce blížila ke krámu staré Trikotky.

Protože v tom okamžiku nebyl u jejich domu nikdo a protože ho Marie neviděla, upozornil ji na svou přítomnost diskrétním začiřikáním.

Usmála se na něho a pak mu gestem naznačila, kam jde, a rozradostněný Janek odpověděl upřímným a širokým úsměvem, který svědčil o radostné pohodě jeho bujarého a zdravého ducha.

Na školním dvoře, vzadu v obvyklém koutku, upíraly se oči všech přítomných ke vratům s úpěnlivou netrpělivostí a v naději, že každou chvíli přijde Cinkal. Všichni už věděli, že Marie se uvolila nakoupit všechno sama a že Cinkal čeká za obecním prádlem, aby z jejích rukou převzal poklad, který jim brzo předloží ke kontrole.

Konečně se objevil Souška a hned za ním Cinkal a jeho příchod byl přivítán všeobecným „Ach!“ Všichni se shlukli kolem něho a začali na něho dorážet otázkami:

„Máš to všecko?“

„Kolik je za jeden sou knoflíků ke kazajce?“

„Je toho provázku hodně metrů?“

„Ukaž nám ty přezky!“

„Je ta nit pevná?“

„Tak počkejte, sakra!“ huboval je Janek. „Když budete všichni kecat najednou, tak nic neuslyšíte, a když mu všichni polezete na záda, tak nikdo nic neuvidí. Udělejte kruh! Tak! Cinkal nám to všecko ukáže.“

Rozestoupili se jen neradi; každý si přál být co možná nejblíž pokladníka a popřípadě si na to bohatství i sáhnout. Ale Janek byl neoblomný a zakázal Cinkalovi vyndat cokoli z kapsy, dokud kolem něho nebude volno.

Když konečně bylo, začal pokladník vítězně vytahovat z kapsy jeden po druhém různé balíčky zabalené ve žlutém papíře a vypočítávat:

„Padesát košilovejch knoflíků na kartónu!“

„Sákryš!“

„Čtyryadvacet kalhotovejch knoflíků!“

„Jú!“

„Devět knoflíků na triko, z toho jeden je navíc,“ dodal. „Víte, že za sou se jich dávají čtyry.“

„Ten jeden vysmlouvala Marie!“ vysvětloval Janek.

„Čtyry přezky na kalhoty!“

„Dobrej metr gumy!“ a Cinkal ho natáhl, aby ukázal, že nebyli ošizeni.

„Dvě přezky na haleny.“

„Ty jsou ale krásný, co!“ řekl obdivně Janek, kterému napadlo, že kdyby jednu takovou byl měl tuhle večer, tak by možná, ale co… koneckonců…

„Pět párů tkaniček do bot!“ překonával se Cinkal.

„Deset metrů šňůrky a ještě velikánskej kus navíc, protože toho kupovala najednou za tolika peněz.

Jedenáct jehel – z toho jedna nádavkem! A jedna špulka černejch a jedna špulka bílejch nití!“

Při každém předvedení a vyčíslení vítaly obdivné výkřiky „Ach!“ a „Jú!“ a „Páni!“ a „Sákryš!“ vybalení dalšího nákupu.

„Baba!“ vykřikl najednou Buřinka, jako by si s nějakým kamarádem hrál na honěnou. Při tomto poplašném znamení, oznamujícím příchod učitele, způsobili všichni takový zmatek, že Cinkal zatím mohl shrábnout všecko, co nakoupil, a nacpat si to bez ladu a skladu do kapes.

Všichni to zahráli tak přirozeně a rychle, že se učiteli udělaly mžitky před očima, a všiml-li si vůbec něčeho, bylo to jen rozjasnění na všech tvářích, které ještě včera viděl tak ponuré a uzavřené.

To je úžasné, pomyslel si, jaký vliv má na dětskou duši počasí, slunce, bouře! Když se schyluje k bouřce nebo dešti, není možné je udržet, to si musejí povídat a kočkovat se a šijí s nimi všichni čerti; když je ale hezké počasí a slibuje, že vydrží, jsou přirozeně pracovití a poslušní a veselí jako čečetky.

Ten dobrák neměl ani tušení o tajných a přehlubokých příčinách radosti jeho žáků a jeho mozek, přecpaný opojnými pedagogickými teoriemi, úporně hledal vysvětlení neexistujících problémů.

Cožpak se děti, tak brzy zasvěcené do společenského pokrytectví, někdy prozrazují v přítomnosti těch, kteří mají nad nimi nějakou moc? Jejich svět je jinde, jsou sebou samými jen mezi sebou a daleko od tázavých a indiskrétních pohledů. A slunce i měsíc na ně mají vliv jen příležitostně, a i to jen zcela podružný.

Lovernští se začali honit po dvoře, hrát si na babu, a když se při hře potkávali, říkali si:

„Tak a dneska večer jim to naklepeme!“

„Jo, dneska večer!“

„Jen ať si přijdou, himbajs, ti dostanou, co se do nich vejde!“

Zapísknutí a pak panovačný hlas učitele: „Tak se seřaďte a pospěšte si!“ přerušily tyto bitevní představy a vyhlídky na budoucí válečnická udatenství.

</section>
